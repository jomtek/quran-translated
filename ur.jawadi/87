اپنے بلند ترین رب کے نام کی تسبیح کرو
جس نے پیدا کیا ہے اور درست بنایا ہے
جس نے تقدیر معین کی ہے اور پھر ہدایت دی ہے
جس نے چارہ بنایا ہے
پھر اسے خشک کرکے سیاہ رنگ کا کوڑا بنادیاہے
ہم عنقریب تمہیں اس طرح پڑھائیں گے کہ بھول نہ سکوگے
مگر یہ کہ خدا ہی چاہے کہ وہ ہر ظاہر اور مخفی رہنے والی چیز کو جانتا ہے
اور ہم تم کو آسان راستہ کی توفیق دیں گے
لہذا لوگوں کوسمجھاؤ اگر سمجھانے کا فائدہ ہو
عنقریب خوف خدا رکھنے والا سمجھ جائے گا
اور بدبخت اس سے کنارہ کشی کرے گا
جو بہت بڑی آگ میں جلنے والا ہے
پھر نہ اس میں زندگی ہے نہ موت
بے شک پاکیزہ رہنے والا کامیاب ہوگیا
جس نے اپنے رب کے نام کی تسبیح کی اور پھر نماز پڑھی
لیکن تم لوگ زندگانی دنیا کو مقدم رکھتے ہو
جب کہ آخرت بہتر اور ہمیشہ رہنے والی ہے
یہ بات تمام پہلے صحیفوں میں بھی موجود ہے
ابراہیم علیہ السّلام کے صحیفوں میں بھی اور موسٰی علیہ السّلام کے صحیفوں میں بھی
