جب آسمان پھٹ جائے گا
اور اپنے پروردگار کا حکم بجا لائے گا اور یہ ضروری بھی ہے
اور جب زمین برابر کرکے پھیلا دی جائے گی
اور وہ اپنے ذخیرے پھینک کر خالی ہوجائے گی
اور اپنے پروردگار کا حکم بجا لائے گی اور یہ ضروری بھی ہے
اے انسان تو اپنے پروردگار کی طرف جانے کی کوشش کررہا ہے تو ایک دن اس کا سامنا کرے گا
پھر جس کو نامہ اعمال داہنے ہاتھ میں دیا جائے گا
اس کا حساب آسان ہوگا
اور وہ اپنے اہل کی طرف خوشی خوشی واپس آئے گا
اور جس کو نامہ اعمال پشت کی طرف سے دیا جائے گا
وہ عنقریب موت کی دعا کرے گا
اور جہنمّ کی آگ میں داخل ہوگا
یہ پہلے اپنے اہل و عیال میں بہت خوش تھا
اور اس کا خیال تھا کہ پلٹ کر خدا کی طرف نہیں جائے گا
ہاں اس کا پروردگار خوب دیکھنے والا ہے
میں شفق کی قسم کھا کر کہتا ہوں
اور رات اورجن چیزوں کو وہ ڈھانک لیتی ہے ان کی قسم
اور چاند کی قسم جب وہ پورا ہوجائے
کہ تم ایک مصیبت کے بعد دوسری مصیبت میں مبتلا ہوگے
پھر انہیں کیا ہوگیا ہے کہ ایمان نہیں لے آتے ہیں
اور جب ان کے سامنے قرآن پڑھا جاتا ہے تو سجدہ نہیں کرتے ہیں
بلکہ کفاّر تو تکذیب بھی کرتے ہیں
اور اللہ خوب جانتا ہے جو یہ اپنے دلوں میں چھپائے ہوئے ہیں
اب آپ انہیں دردناک عذاب کی بشارت دے دیں
علاوہ صاحبانِ ایمان و عمل صالح کے کہ ان کے لئے نہ ختم ہونے والا اجر و ثواب ہے
