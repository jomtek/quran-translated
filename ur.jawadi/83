ویل ہے ان کے لئے جو ناپ تول میں کمی کرنے والے ہیں
یہ جب لوگوں سے ناپ کرلیتے ہیں تو پورا مال لے لیتے ہیں
اور جب ان کے لئے ناپتے یا تولتے ہیں تو کم کردیتے ہیں
کیا انہیں یہ خیال نہیں ہے کہ یہ ایک روز دوبارہ اٹھائے جانے والے ہیں
بڑے سخت دن میں
جس دن سب رب العالمین کی بارگاہ میں حاضر ہوں گے
یاد رکھو کہ بدکاروں کا نامہ اعمال سجین میں ہوگا
اور تم کیا جو کہ سجین کیا ہے
ایک لکھا ہوا دفتر ہے
آج کے دن ان جھٹلانے والوں کے لئے بربادی ہے
جو لوگ روز جزا کا انکار کرتے ہیں
اور اس کا انکار صرف وہی کرتے ہیں جو حد سے گزر جانے والے گنہگار ہیں
جب ان کے سامنے آیات کی تلاوت کی جاتی ہے تو کہتے ہیں کہ یہ تو پرانے افسانے ہیں
نہیں نہیں بلکہ ان کے دلوں پر ان کے اعمال کا زنگ لگ گیا ہے
یاد رکھو انہیں روز قیامت پروردگار کی رحمت سے محجوب کردیا جائے گا
پھر اس کے بعد یہ جہنمّ میں جھونکے جانے والے ہیں
پھر ان سے کہا جائے گا کہ یہی وہ ہے جس کا تم انکار رہے تھے
یاد رکھو کہ نیک کردار افراد کا نامہ اعمال علیین میں ہوگا
اور تم کیا جانو کہ علیین کیا ہے
ایک لکھا ہوا دفتر ہے
جس کے گواہ ملائکہ مقربین ہیں
بے شک نیک لوگ نعمتوں میں ہوں گے
تختوں پر بیٹھے ہوئے نظارے کررہے ہوں گے
تم ان کے چہروں پر نعمت کی شادابی کا مشاہدہ کروگے
انہیں سربمہر خالص شراب سے سیراب کیا جائے گا
جس کی مہر مشک کی ہوگی اور ایسی چیزوں میں شوق کرنے والوں کو آپس میں سبقت اور رغبت کرنی چاہئے
اس شراب میں تسنیم کے پانی کی آمیزش ہوگی
یہ ایک چشمہ ہے جس سے مقرب بارگاہ بندے پانی پیتے ہیں
بے شک یہ مجرمین صاحبانِ ایمان کا مذاق اُڑایا کرتے تھے
اور جب وہ ان کے پاس سے گزرتے تھے تو اشارے کنائے کرتے تھے
اور جب اپنے اہل کی طرف پلٹ کر آتے تھے تو خوش وخرم ہوتے تھے
اور جب مومنین کو دیکھتے تو کہتے تھے کہ یہ سب اصلی گمراہ ہیں
حالانکہ انہیں ان کا نگراں بنا کر نہیں بھیجا گیا تھا
تو آج ایمان لانے والے بھی کفاّر کا مضحکہ اُڑائیں گے
تختوں پر بیٹھے ہوئے دیکھ رہے ہوں گے
اب تو کفار کو ان کے اعمال کا پورا پورا بدلہ مل رہا ہے
