طسم ۤ
یہ ایک واضح کتاب کی آیتیں ہیں
کیا آپ اپنے نفس کو ہلاکت میں ڈال دیں گے کہ یہ لوگ ایمان نہیں لارہے ہیں
اگر ہم چاہتے تو آسمان سے ایسی آیت نازل کردیتے کہ ان کی گردنیں خضوع کے ساتھ جھک جاتیں
لیکن ان کی طرف جب بھی خدا کی طرف سے کوئی نیا ذکر آتاہے تو یہ اس سے اعراض ہی کرتے ہیں
یقینا انہوں نے تکذیب کی ہے تو عنقریب ان کے پاس اس بات کی خبریں آجائیں گی جس کا یہ لوگ مذاق اڑا رہے تھے
کیا ان لوگوں نے زمین کی طرف نہیں دیکھا کہ ہم نے کس طرح عمدہ عمدہ چیزیں اُگائی ہیں
اس میں ہماری نشانی ہے لیکن ان کی اکثریت ایمان لانے والی نہیں ہے
اور آپ کاپروردگار صاحبِ عزت بھی ہے اور صاحب هحکمت بھی ہے
اور اس وقت کو یاد کرو جب آپ کے پروردگار نے موسیٰ کو آواز دی کہ اس ظالم قوم کے پاس جاؤ
یہ فرعون کی قوم ہے کیا یہ متقی نہ بنیں گے
موسیٰ نے کہا کہ پروردگار میں ڈرتا ہوں کہ یہ میری تکذیب نہ کریں
میرا دل تنگ ہورہا ہے اور میری زبان رواں نہیں ہے یہ پیغام ہارون کے پاس بھیج دے
اور میرے اوپر ان کاایک جرم بھی ہے تو مجھے خوف ہے کہ یہ مجھے قتل نہ کردیں
ارشاد ہوا کہ ہرگز نہیںتم دونوں ہی ہماری نشانیوں کو لے کر جاؤ اور ہم بھی تمہارے ساتھ سب سن رہے ہیں
فرعون کے پاس جاؤ اور کہو کہ ہم دونوں رب العالمین کے فرستادہ ہیں
کہ بنی اسرائیل کو میرے ساتھ بھیج دے
اس نے کہا کیا ہم نے تمہیں بچپنے میں پالا نہیں ہے اور کیا تم نے ہمارے درمیان اپنی عمر کے کئی سال نہیں گزارے ہیں
اور تم نے وہ کام کیا ہے جو تم کرگئے ہو اور تم شکریہ ادا کرنے والوں میں سے نہیں ہو
موسیٰ نے کہا کہ وہ قتل میں نے اس وقت کیا تھا جب میں قتل سے غافل تھا
پھر میں نے تم لوگوں کے خوف سے گریز اختیار کیا تو میرے رب نے مجھے نبوت عطا فرمائی اور مجھے اپنے نمائندوں میں سے قرار دے دیا
یہ احسان جو تربیت کے سلسلہ میں تو جتا رہا ہے تو تونے بڑا غضب کیا تھاکہ بنی اسرائیل کو غلام بنا لیا تھا
فرعون نے کہا کہ یہ ربّ العالمین کیا چیز ہے
موسیٰ نے کہا کہ زمین و آسمان اور اس کے مابین جو کچھ ہے سب کا پروردگار اگر تم یقین کرسکو
فرعون نے اپنے اطرافیوں سے کہا کہ تم کچھ سن رہے ہو
موسیٰ نے کہا کہ وہ تمہارا بھی رب ہے اور تمہارے باپ دادا کا بھی رب ہے
فرعون نے کہا کہ یہ رسول جو تمہاری طرف بھیجا گیا ہے یہ بالکل دیوانہ ہے
موسیٰ نے کہا وہ مشرق و مغرب اور جو کچھ اس کے درمیان ہے سب کا پرودگار ہے اگر تمہارے پاس عقل ہے
فرعون نے کہا کہ تم نے میرے علاوہ کسی خدا کو بھی اختیار کیا تو تمہیں قیدیوں میں شامل کردوں گا
موسیٰ نے جواب دیا کہ چاہے میں کھلی ہوئی دلیل ہی پیش کردوں
فرعون نے کہا وہ دلیل کیا ہے اگر تم سچےّ ہو تو پیش کرو
موسیٰ نے اپنا عصا ڈال دیا اور وہ سانپ بن کر رینگنے لگا
اور گریبان سے ہاتھ نکالا تو وہ سفید چمک دار نظر آنے لگا
فرعون نے اپنے اطراف والوں سے کہا کہ یہ تو بڑا ہوشیار جادوگر معلوم ہوتا ہے
اس کا مقصد یہ ہے کہ جادو کے زور پر تمہیں تمہاری زمین سے نکال باہر کردے تو اب تمہاری رائے کیا ہے
لوگوں نے کہا کہ انہیں اور ان کے بھائی کو روک لیجئے اور شہروں میں جادوگروں کو اکٹھاکرنے والوں کو روانہ کردیجئے
وہ لوگ ایک سے ایک ہوشیار جادوگرلے آئیں گے
غرض وقت مقرر پر تمام جادوگر اکٹھا کئے گئے
اور ان لوگوں سے کہا گیا کہ تم سب اس بات پر اجتماع کرنے والے ہو
شاید ہم لوگ ان ساحروں کا اتباع کرلیں اگر وہ غالب آگئے
اس کے بعد جب جادوگر اکٹھا ہوئے تو انہوں نے فرعون سے کہا کہ اگر ہم غالب آگئے تو کیا ہماری کوئی اجرت ہوگی
فرعون نے کہا کہ بے شک تم لوگ میرے مقربین میں شمار ہوگے
موسیٰ نے ان لوگوں سے کہا کہ جو کچھ پھینکنا چاہتے ہو پھینکو
تو ان لوگوں نے اپنی رسیوں اور چھڑیوں کو پھینک دیا اور کہا کہ فرعون کی عزّت و جلال کی قسم ہم لوگ غالب آنے والے ہیں
پھر موسیٰ نے بھی اپنا عصا ڈال دیا تو لوگوں نے اچانک کیا دیکھا کہ وہ سب کے جادو کو نگلے جارہا ہے
یہ دیکھ کر جادوگر سجدہ میں گر پڑے
اور ان لوگوں نے کہا کہ ہم تو رب العالمین پر ایمان لے آئے
جو موسیٰ اور ہارون دونوں کا رب ہے
فرعون نے کہا کہ تم لوگ میری اجازت سے پہلے ہی ایمان لے آئے یہ تم سے بھی بڑا جادوگر ہے جس نے تم لوگوں کو جادو سکھایا ہے میں تم لوگوں کے ہاتھ پاؤں مختلف سمتوں سے کاٹ دوں گا اور تم سب کو سولی پر لٹکا دوں گا
ان لوگوں نے کہا کہ کوئی حرج نہیں ہم سب پلٹ کر اپنے رب کی بارگاہ میں پہنچ جائیں گے
ہم تو صرف یہ چاہتے ہیں کہ ہمارا پروردگار ہماری خطاؤں کو معاف کردے کہ ہم سب سے پہلے ایمان لانے والے ہیں
اور ہم نے موسیٰ کی طرف وحی کی کہ میرے بندوں کو لے کر راتوں رات نکل جاؤ کہ تمہارا پیچھا کیا جانے والا ہے
پھر فرعون نے مختلف شہروں میں لشکر جمع کرنے والے روانہ کردیئے
کہ یہ تھوڑے سے افراد کی ایک جماعت ہے
اور ان لوگوں نے ہمیں غصہ دلا دیا ہے
اور ہم سب سارے سازوسامان کے ساتھ ہیں
نتیجہ میں ہم نے ان کو باغات اور چشموں سے نکال باہر کردیا
اور خزانوں اور باعزّت جگہوں سے بھی
اور ہم اسی طرح سزا دیتے ہیں اور ہم نے زمین کا وارث بنی اسرائیل کو بنادیا
پھر ان لوگوں نے موسیٰ اور ان کے ساتھیوں کا صبح سویرے پیچھا کیا
پھر جب دونوں ایک دوسرے کو نظر آنے لگے تو اصحاب موسیٰ نے کہا کہ اب تو ہم گرفت میںآجائیں گے
موسیٰ نے کہا کہ ہرگز نہیں ہمارے ساتھ ہمارا پروردگار ہے وہ ہماری راہنمائی کرے گا
پھر ہم نے موسیٰ کی طرف وحی کی کہ اپنا عصا دریا میں مار دیں چنانچہ دریا شگافتہ ہوگیا اور ہر حصہّ ایک پہاڑ جیسا نظر آنے لگا
اور دوسرے فریق کو بھی ہم نے قریب کردیا
اور ہم نے موسیٰ اور ان کے تمام ساتھیوں کو نجات دے دی
پھر باقی لوگوں کو غرق کردیا
اس میں بھی ہماری ایک نشانی ہے اور بنی اسرائیل کی اکثریت ایمان لانے والی نہیں تھی
اور تمہارا پروردگار صاحبِ عزّت بھی ہے اور مہربان بھی
اور انہیں ابراہیم کی خبر پڑھ کر سناؤ
جب انہوںنے اپنے مربی باپ اور قوم سے کہا کہ تم لوگ کس کی عبادت کررہے ہو
ان لوگوں نے کہا کہ ہم بتوں کی عبادت کرتے ہیں اور انہی کی مجاوری کرتے ہیں
تو ابراہیم نے کہا کہ جب تم ان کو پکارتے ہو تو یہ تمہاری آواز سنتے ہیں
یہ کوئی فائدہ یا نقصان پہنچاتے ہیں
ان لوگوں نے جواب دیا کہ ہم نے اپنے باپ داداکو ایسا ہی کرتے دیکھا ہے
ابراہیم نے کہا کہ کیا تم کو معلوم ہے کہ جن کی تم عبادت کرتے ہو
تم اور تمہارے تمام بزرگان خاندان
یہ سب میرے دشمن ہیں. رب العالمین کے علاوہ
کہ جس نے مجھے پیدا کیا ہے اور پھر وہی ہدایت بھی دیتا ہے
وہی کھانادیتا ہے اور وہی پانی پلاتا ہے
اور جب بیمار ہوجاتا ہوں تو وہی شفا بھی دیتا ہے
وہی موت دیتا ہے اور پھر وہی زندہ کرتا ہے
اور اسی سے یہ امید ہے کہ روزِ حساب میری خطاؤں کو معاف کردے
خدایا مجھے علم و حکمت عطا فرما اور مجھے صالحین کے ساتھ ملحق کردے
اور میرے لئے آئندہ نسلوں میں سچی زبان اور ذکر خیر قرار دے
اور مجھے جنت کے وارثوں میں سے قرار دے
اور میرے مربی کو بخش دے کہ وہ گمراہوں میں سے ہے
اور مجھے اس دن رسوا نہ کرنا جب سب قبروں سے اٹھائے جائیں گے
جس دن مال اور اولاد کوئی کام نہ آئے گا
مگر وہ جو قلب سلیم کے ساتھ اللہ کی بارگاہ میں حاضر ہو
اور جس دن جنتّ پرہیزگاروں سے قریب تر کردی جائے گی
اور جہنمّ کو گمراہوں کے سامنے کردیا جائے گا
اور جہنّمیوں سے کہا جائے گا کہ کہاں ہیں وہ جن کی تم عبادت کیا کرتے تھے
خدا کو چھوڑ کر وہ تمہاری مدد کریں گے یا اپنی مدد کریں گے
پھر وہ سب مع تمام گمراہوں کے جہنّم میں منہ کے بل ڈھکیل دیئے جائیں گے
اور ابلیس کے تمام لشکر والے بھی
اور وہ سب جہنمّ میں آپس میں جھگڑا کرتے ہوئے کہیں گے
کہ خدا کی قسم ہم سب کھلی ہوئی گمراہی میں تھے
جب تم کو رب العالمین کے برابر قرار دے رہے تھے
اور ہمیں مجرموں کے علاوہ کسی نے گمراہ نہیں کیا
اب ہمارے لئے کوئی شفاعت کرنے والا بھی نہیں ہے
اور نہ کوئی دل پسند دوست ہے
پس اے کاش ہمیں واپسی نصیب ہوجاتی تو ہم سب بھی صاحب هایمان ہوجاتے
اس میں بھی ہماری ایک نشانی ہے اور ان کی اکثریت بہرحال مومن نہیں تھی
اور تمہارا پروردگار سب پر غالب بھی ہے اور مہربان بھی ہے
اور نوح کی قوم نے بھی مرسلین کی تکذیب کی
جب ان کے بھائی نوح نے ان سے کہا کہ تم پرہیزگاری کیوں نہیں اختیار کرتے ہو
میں تمہارے لئے امانت دار نمائندہ پروردگار ہوں
پس اللہ سے ڈرو اور میری اطاعت کرو
اور میں اس تبلیغ کی کوئی اجر بھی نہیں چاہتا ہوں میری اجر ت تو رب العالمین کے ذمہ ہے
لہذا تم اللہ سے ڈرو اور میری اطاعت کرو
ان لوگوں نے کہا کہ ہم آپ پر کس طرح ایمان لے آئیں جبکہ آپ کے سارے پیروکار پست طبقہ کے لوگ ہیں
نوح نے کہا کہ میں کیا جانوں کہ یہ کیا کرتے تھے
ان کا حساب تو میرے پروردگار کے ذمہ ہے اگر تم اس بات کا شعور رکھتے ہو
اور میں مومنین کو ہٹانے ولا نہیں ہوں
میں تو صرف واضح طور پر عذاب الٰہی سے ڈرانے والا ہوں
ان لوگوں نے کہا کہ نوح اگر تم ان باتوں سے باز نہ آئے تو ہم تمہیں سنگسار کردیں گے
نوح نے یہ سن کر فریاد کی کہ پروردگار میری قوم نے مجھے جھٹلا دیا ہے
اب میرے اور ان کے درمیان کھلا ہوا فیصلہ فرما دے اور مجھے اور میرے ساتھی صاحبانِ ایمان کو نجات دے دے
پھر ہم نے انہیں اور ان کے ساتھیوں کو ایک بھری ہوئی کشتی میں نجات دے دی
اس کے بعد باقی سب کو غرق کردیا
یقینا اس میں بھی ہماری ایک نشانی ہے اور ان کی اکثریت ایمان لانے والی نہیں تھی
اور تمہارا پروردگار ہی سب پر غالب اور مہربان ہے
اورقوم عاد نے بھی مرسلین کی تکذیب کی ہے
جب ان کے بھائی ہود نے کہا کہ تم خورِ خدا کیوں نہیں پیدا کرتے ہو
میں تمہارے لئے ایک امانتدار پیغمبر ہوں
لہذا اللہ سے ڈرو اور میری اطاعت کرو
اور میں تو تم سے تبلیغ کا کوئی اجر بھی نہیں چاہتا ہوں میرا اجر صرف رب العالمین کے ذمہ ہے
کیا تم کھیل تماشے کے لئے ہر اونچی جگہ پر ایک یادگار بناتے ہو
اور بڑے بڑے محل تعمیر کرتے ہو کہ شاید اسی طرح ہمیشہ دنیا میں رہ جاؤ
اور جب حملہ کرتے ہو تو نہایت جابرانہ حملہ کرتے ہو
اب اللہ سے ڈرو اور میری اطاعت کرو
اور اس کا خوف پیدا کرو جس نے تمہاری ان تمام چیزوں سے مدد کی ہے جنہیں تم خوب جانتے ہو
تمہاری امداد جانوروں اور اولاد سے کی ہے
اور باغات اور چشموں سے کی ہے
میں تمہارے بارے میں بڑے سخت دن کے عذاب سے خوفزدہ ہوں
ان لوگوں نے کہا کہ ہمارے لئے سب برابر ہے چاہے تم ہمیں نصیحت کرو یا تمہارا شمارنصیحت کرنے والوں میں نہ ہو
یہ ڈرانا دھمکانا تو پرانے لوگوں کی عادت ہے
اور ہم پر عذاب ہونے والا نہیں ہے
پس قوم نے تکذیب کی اور ہم نے اسے ہلاک کردیا کہ اس میں بھی ہماری ایک نشانی ہے ا ور ان کی اکثریت بہرحا ل مومن نہیں تھی
اور تمہارا پروردگار غالب بھی ہے اور مہربان بھی ہے
او قوم ثمود نے بھی مرسلین کی تکذیب کی
جب ان کے بھائی صالح نے کہا کہ تم لوگ خدا سے کیوں نہیں ڈرتے ہو
میں تمہارے لئے ایک امانتدار پیغمبر ہوں
لہذا اللہ سے ڈرو اور میری اطاعت کرو
اور میں تم سے اس کام کی اجرت بھی نہیں چاہتا ہوں میری اجرت تو خدائے رب العالمین کے ذمہ ہے
کیا تم یہاں کی نعمتوں میں اسی آرام سے چھوڑ دیئے جاؤ گے
انہی باغات اور چشموں میں
اور انہی کھیتوں اور خرمے کے درختوں کے درمیان جن کی کلیاں نرم و نازک ہیں
اور جو تم پہاڑوں کو کاٹ کر آسائشی مکانات تعمیر کررہے ہو
ایسا ہرگز نہیں ہوگا لہذا اللہ سے ڈرو اور میری اطاعت کرو
اور زیادتی کرنے والوں کی بات نہ مانو
جو زمین میں فساد برپا کرتے ہیںاور اصلاح نہیں کرتے ہیں
ان لوگوں نے کہا کہ تم پر تو صرف جادو کردیا گیا ہے اور بس
تم ہمارے ہی جیسے ایک انسان ہو لہذا اگر سچےّ ہو تو کوئی نشانی اور معجزہ لے آؤ
صالح نے کہا کہ یہ ایک اونٹنی ہے ایک دن کا پانی اس کے لئے ہے اورایک مقرر دن کا پانی تمہارے لئے ہے
اور خبردار اسے کوئی تکلیف نہ پہنچانا ورنہ تمہیں سخت دن کا عذاب گرفتار کرلے گا
پھر ان لوگوں نے اس کے پیرکاٹ دیئے او بعد میں بہت شرمند ہوئے
کہ عذاب نے انہیں گھیر لیا اور یقینا اس میں بھی ہماری ایک نشانی ہے اور ان کی اکثریت ایمان والی نہیں تھی
اور تمہارا پروردگار سب پرغالب آنے والا اور صاحبِ رحمت بھی ہے
اور قوم لوط نے بھی مرسلین کو جھٹلایا
جب ان سے ان کے بھائی لوط نے کہا کہ تم خدا سے کیوں نہیں ڈرتے ہو
میں تمہارے حق میں ایک امانتدار پیغمبر ہوں
اللرُ سے ڈرو اور میری اطاعت کرو
اور میں تم سے اس امر کی کوئی اجرت بھی نہیں چاہتا ہوں میرا اجر تو صرف پروردگار کے ذمہ ہے جو عالمین کا پالنے والا ہے
کیا تم لوگ ساری دنیا میں صرف مُردوں ہی سے جنسی تعلقات پیدا کرتے ہو
اور ان ازواج کو چھوڑ دیتے ہو جنہیں پروردگار نے تمہارے لئے پیدا کیا ہے حقیقتا تم بڑی زیادتی کرنے والے لوگ ہو
ان لوگوں نے کہا کہ لوط اگر تم اس تبلیغ سے باز نہ آئے تو اس بستی سے نکال باہر کردیئے جاؤ گے
انہوں نے کہا کہ بہرحال میں تمہارے عمل سے بیزار ہوں
پروردگار ! مجھے اور میرے اہل کو ان کے اعمال کی سزا سے محفوظ رکھنا
تو ہم نے انہیں اور ان کے اہل سب کو نجات دے دی
سوائے اس ضعیفہ کے کہ جو پیچھے رہ گئی
پھر ہم نے ان لوگوں کو تباہ و برباد کردیا
اور ان کے اوپر زبردست پتھروں کی بارش کردی جو ڈرائے جانے والوں کے حق میں بدترین بارش ہے
اور اس میں بھی ہماری ایک نشانی ہے اور ان کی اکثریت بہرحال مومن نہیں تھی
اور تمہارا پروردگار عزیز بھی ہے اور رحیم بھی ہے
اور جنگل کے رہنے والوں نے بھی مرسلین کو جھٹلایا
جب ان سے شعیب نے کہا کہ تم خدا سے ڈرتے کیوں نہیں ہو
میں تمہارے لئے ایک امانتدار پیغمبر ہوں
لہذا اللہ سے ڈرو اور میری اطاعت کرو
اور میں تم سے اس کام کی کوئی اجرت بھی نہیں چاہتا ہوں کہ میرا اجر تو صرف رب العالمین کے ذمہ ہے
اور دیکھو ناپ تول کو ٹھیک رکھو اور لوگوں کو خسارہ دینے والے نہ بنو
اور وزن کرو تو صحیح اور سچیّ ترازو سے تولو
اور لوگوں کی چیزوں میں کمی نہ کیا کرو اور روئے زمین میں فساد نہ پھیلاتے پھرو
اور اس خدا سے ڈرو جس نے تمہیں اور تم سے پہلے والی نسلوں کو پیدا کیا ہے
ان لوگوں نے کہا کہ تم تو صرف جادو زدہ معلوم ہوتے ہو
اور تم ہمارے ہی جیسے ایک انسان ہو اور ہمیں تو جھوٹے بھی معلوم ہوتے ہو
اور اگر واقعا سچے ہو تو ہمارے اوپر آسمان کا کوئی ٹکڑا نازل کردو
انہوں نے کہا کہ ہمارا پروردگار تمہارے اعمال سے خوب باخبر ہے
پھر ان لوگوں نے تکذیب کی تو انہیں سایہ کے دن کے عذاب نے اپنی گرفت میں لے لیا کہ یہ بڑے سخت دن کا عذاب تھا
بیشک اس میں بھی ہماری ایک نشانی ہے اور ان کی اکثریت ایمان لانے والی نہیں تھی
اور تمہارا پروردگار بہت بڑا عزت والا اور مہربان ہے
اور یہ قرآن رب العالمین کی طرف سے نازل ہونے والا ہے
اسے جبریل امین لے کر نازل ہوئے ہیں
یہ آپ کے قلب پر نازل ہوا ہے تاکہ آپ لوگوں کو عذاب الٰہی سے ڈرائیں
یہ واضح عربی زبان میں ہے
اور اس کا ذکر سابقین کی کتابوں میں بھی موجود ہے
کیا یہ نشانی ان کے لئے کافی نہیں ہے کہ اسے بنی اسرائیل کے علمائ بھی جانتے ہیں
اور اگر ہم اسے کسی عجمی آدمی پر نازل کردیتے
اور وہ انہیں پڑھ کر سناتا تو یہ کبھی ایمان لانے والے نہیں تھے
اور اس طرح ہم نے اس انکار کو مجرمین کے دلوں تک جانے کا رستہ دے دیا ہے
کہ یہ ایمن لانے والے نہیں ہیں جب تک کہ دردناک عذاب نہ دیکھ لیں
کہ یہ عذاب ان پر اچانک نازل ہوجائے اور انہیں شعور تک نہ ہو
اس وقت یہ کہیں گے کہ کیا ہمیں مہلت دی جاسکتی ہے
تو کیا لوگ ہمارے عذاب کی جلدی کررہے ہیں
کیا تمہیں نہیں معلوم کہ ہم انہیں کئی سال کی مہلت دے دیں
اور اس کے بعد وہ عذاب آئے جس کا وعدہ کیا گیا ہے
تو بھی جو ان کو آرام دیا گیا تھا وہ ان کے کام نہ آئے گا
اور ہم نے کسی بستی کو ہلاک نہیں کیا مگر یہ کہ اس کے لئے ڈرانے والے بھیج دیئے تھے
یہ ایک یاد دہانی تھی اور ہم ہرگز ظلم کرنے والے نہیں ہیں
اور اس قرآن کو شیاطین لے کر حاضر نہیں ہوئے ہیں
یہ بات ان کے لئے مناسب بھی نہیں ہے اور ان کے بس کی بھی نہیں ہے
وہ تو وحی کے سننے سے بھی محروم ہیں
لہذا تم اللہ کے ساتھ کسی اور خدا کو مت پکارو کہ مبتلائے عذاب کردیئے جاؤ
اور پیغمبر آپ اپنے قریبی رشتہ داروں کو ڈرایئے
اور جو صاحبانِ ایمان آپ کا اتباع کرلیں ان کے لئے اپنے شانوں کو جھکا دیجئے
پھر یہ لوگ آپ کی نافرمانی کریں تو کہہ دیجئے کہ میں تم لوگوں کے اعمال سے بیزار ہوں
اور خدائے عزیز و مہربان پر بھروسہ کیجئے
جو آپ کو اس وقت بھی دیکھتا ہے جب آپ قیام کرتے ہیں
اور پھر سجدہ گزاروں کے درمیان آپ کا اٹھنا بیٹھنا بھی دیکھتا ہے
وہ سب کچھ سننے والا اور جاننے والا ہے
کیا ہم آپ کو بتائیں کہ شیاطین کس پر نازل ہوتے ہیں
وہ ہر جھوٹے اور بدکردار پر نازل ہوتے ہیں
جو فرشتوں کی باتوں پر کان لگائے رہتے ہیں اور ان میں کے اکثر لوگ جھوٹے ہیں
اور شعرائ کی پیروی وہی لوگ کرتے ہیں جو گمراہ ہوتے ہیں
کیا تم نہیں دیکھتے ہو کہ وہ ہر وادئی خیال میں چکر لگاتے رہتے ہیں
اور وہ کچھ کہتے ہیں جو کرتے نہیں ہیں
علاوہ ان شعرائ کے جو ایمان لائے اور انہوں نے نیک اعمال کئے اور بہت سارا ذکر خدا کیا اور ظلم سہنے کے بعد اس کا انتقام لیا اور عنقریب ظالمین کو معلوم ہوجائے گا کہ وہ کس جگہ پلٹا دیئے جائیں گے
