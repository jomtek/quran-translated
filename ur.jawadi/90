میں اس شہر کی قسم کھاتا ہوں
اور تم اسی شہر میں تو رہتے ہو
اور تمہارے باپ آدم علیھ السّلام اور ان کی اولاد کی قسم
ہم نے انسان کو مشقت میں رہنے والا بنایا ہے
کیا اس کا خیال یہ ہے کہ اس پر کوئی قابو نہ پاسکے گا
کہ وہ کہتا ہے کہ میں نے بے تحاشہ صرف کیا ہے
کیا اس کا خیال ہے کہ اس کو کسی نے نہیں دیکھا ہے
کیا ہم نے اس کے لئے دو آنکھیں نہیں قرار دی ہیں
اور زبان اور دو ہونٹ بھی
اور ہم نے اسے دونوں راستوں کی ہدایت دی ہے
پھر وہ گھاٹی پر سے کیوں نہیں گزرا
اورتم کیا جانو یہ گھاٹی کیا ہے
کسی گردن کا آزاد کرانا
یا بھوک کے دن میں کھانا کھلانا
کسی قرابتدار یتیم کو
یا خاکسار مسکین کو
پھر وہ ان لوگوں میں شامل ہوجاتا جو ایمان لائے اور انہوں نے صبر اور مرحمت کی ایک دوسرے کو نصیحت کی
یہی لوگ خو ش نصیبی والے ہیں
اور جن لوگوں نے ہماری آیات سے انکار کیا ہے وہ بد بختی والے ہیں
انہیں آگ میں ڈال کر اسے ہر طرف سے بند کردیا جائے گا
