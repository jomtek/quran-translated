اس نے منھ بسو رلیا اور پیٹھ پھیرلی
کہ ان کے پاس ایک نابیناآگیا
اور تمھیں کیا معلوم شاید وہ پاکیزہ نفس ہوجاتا
یا نصیحت حاصل کرلیتا تو وہ نصیحت ا س کے کام آجاتی
لیکن جو مستغنی بن بیٹھا ہے
آپ اس کی فکر میں لگے ہوئے ہیں
حالانکہ آپ پر کوئی ذمہ داری نہیں ہے اگر وہ پاکیزہ نہ بھی بنے
لیکن جو آپ کے پاس دوڑ کر آیاہے
اور وہ خوف خدا بھی رکھتاہے
آپ اس سے بے رخی کرتے ہیں
دیکھئے یہ قرآن ایک نصیحت ہے
جس کا جی چاہے قبول کرلے
یہ باعزّت صحیفوں میں ہے
جو بلند و بالا اور پاکیزہ ہے
ایسے لکھنے والوں کے ہاتھوں میں ہیں
جو محترم اور نیک کردار ہیں
انسان اس بات سے مارا گیا کہ کس قدر ناشکرا ہوگیا ہے
آخر اسے کس چیز سے پیدا کیا ہے
اسے نطفہ سے پیدا کیا ہے پھر اس کا اندازہ مقرر کیا ہے
پھر اس کے لئے راستہ کو آسان کیا ہے
پھر اسے موت دے کر دفنا دیا
پھر جب چاہا دوبارہ زندہ کرکے اُٹھا لیا
ہرگز نہیں اس نے حکم خدا کو بالکل پورا نہیں کیا ہے
ذرا انسان اپنے کھانے کی طرف تو نگاہ کرے
بے شک ہم نے پانی برسایا ہے
پھر ہم نے زمین کو شگافتہ کیا ہے
پھر ہم نے اس میں سے دانے پیدا کئے ہیں
اور انگور اور ترکادیاں
اور زیتون اور کھجور
اور گھنے گھنے باغ
اور میوے اور چارہ
یہ سب تمہارے اور تمہارے جانوروں کے لئے سرمایہ حیات ہے
پھر جب کان کے پردے پھاڑنے والی قیامت آجائے گی
جس دن انسان اپنے بھائی سے فرار کرے گا
اور ماں باپ سے بھی
اور بیوی اور اولاد سے بھی
اس دن ہر آدمی کی ایک خاص فکر ہوگی جو اس کے لئے کافی ہوگی
اس دن کچھ چہرے روشن ہوں گے
مسکراتے ہوئے کھلے ہوئے
اور کچھ چہرے غبار آلود ہوں گے
ان پر ذلّت چھائی ہوئی ہوگی
یہی لوگ حقیقتا کافر اور فاجر ہوں گے
