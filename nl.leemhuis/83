Wee de knoeiers
die, wanneer zij zich door de mensen iets laten afmeten, de volle maat verlangen,
maar die zelf, wanneer zij afmeten of afwegen, te weinig geven.
Denken die mensen dan niet dat zij opgewekt worden
op een geweldige dag,
op de dag waarop de mensen voor de Heer der Werelden staan?
Welnee! Het boek van de overtreders is in Siddjien.
En hoe kom jij te weten wat dat is: Siddjien?
Een vol beschreven boek.
Wee op die dag de loochenaars
die de oordeelsdag loochenen.
Maar alleen elke zondige overtreder loochent hem.
Wanneer aan hem Onze tekenen voorgelezen worden zegt hij: "Fabels van hen die er eertijds waren."
Welnee! Maar wat zij begaan hebben is aan hun harten aangekoekt.
Welnee! Op die dag worden zij van hun Heer afgeschermd.
Dan zullen zij in het hellevuur braden.
En dan zal gezegd worden: "Dit is het wat jullie loochenden!"
Welnee! Het boek van de vromen is in 'Illijjoen.
En hoe kom jij te weten wat dat is: 'Illijjoen?
Een vol beschreven boek,
waarvan zij die in de nabijheid [van God] zijn gebracht getuige zijn.
De vromen verkeren in gelukzaligheid.
Op rustbanken kijken zij.
Je herkent in hun gezichten het stralende van de gelukzaligheid.
Hun wordt verzegelde edele wijn te drinken gegeven,
waarvan het zegel muskus is -- daarvoor zou men om het hardst willen lopen --
en die is bijgemengd uit Tasniem,
een bron waaruit zij die in de nabijheid [van God] zijn gebracht drinken.
Zij die boosdoeners waren lachten om hen die geloofden.
En wanneer zij hen voorbijkwamen knipoogden zij naar elkaar
en wanneer zij naar hun huisgenoten terugkeerden, kwamen zij spottend weerom.
En wanneer zij hen zagen zeiden zij: "Die daar verkeren in dwaling."
Toch waren zij niet als bewakers naar hen gezonden.
Maar vandaag lachen zij die geloven om de ongelovigen.
Op rustbanken kijken zij.
Zijn de ongelovigen beloond voor wat zij gedaan hebben?
