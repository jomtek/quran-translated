Při postupně vysílaných,
prudce spěchajících,
široce rozevírajících,
ostře rozlišujících
a připomenutí vrhajících,
ať pro omluvu či varování -
to, co vám je slíbeno nezvratně se přihodí!
Až hvězdy pohasnou,
až nebesa se roztrhnou,
až hory rozprášeny budou,
až čas poslům bude stanoven -
ke kterému dni odklad bude udělen?
Ke dni rozhodnutí!
Víš ty vůbec, co je to den rozhodnutí?
Běda v ten den těm, kdož za lež jej prohlásili!
Což jsme již předchozí nezahubili
a nedali je následovat jinými?
Takto my budeme jednat s hříšnými!
Běda v ten den těm, kdož za lež jej prohlásili!
Což jsme vás nestvořili z tekutiny nicotné,
již vložili jsme na místo bezpečné
až do doby předem určené?
Tak určili jsme, a jak výtečnými jsme určovateli!
Běda v ten den těm, kdož za lež jej prohlásili!
Což jsme neučinili zem shromaždištěm
živých i mrtvých?
A na ni jsme pevně zapuštěné a vysoko se pnoucí vztyčili a vodou čerstvou jsme vás napojili.
Běda v ten den těm, kdož za lež jej prohlásili!
Jděte si k tomu, co lživým jste nazvali,
jděte si ke stínu se třemi větvemi,
nepříliš stinnému, jenž nechrání proti plameni,
který jiskry jak polena veliká vrhá,
žlutým velbloudům podobná!
Běda v ten den těm, kdož za lež jej prohlásili!
To bude den, v němž zavržení ani nepromluví,
ani dovoleno jim nebude, aby vznesli své omluvy.
Běda v ten den těm, kdož za lež jej prohlásili!
To bude den rozhodnutí, a shromáždíme vás i předchozí;
a vládnete-li lstí nějakou, pak pokuste se Mne přelstít!
Běda v ten den těm, kdož za lež jej prohlásili!
Bohabojní ve stínu a u pramenů budou dlít
a ovoce, po němž touží, na dosah ruky mít.
"Jezte a pijte v bezpečí v odměnu za to, co jste konali!"
Takto my věru odměňujeme ty, kdož dobré činili.
Běda v ten den těm, kdož za lež jej prohlásili!
A vy, nevěřící, jezte a užívejte si ještě krátce, vždyť vy věru jste hříšníci!
Běda v ten den těm, kdož za lež jej prohlásili!
A když je jim řečeno "Na zem padejte!", nepadají.
Běda v ten den těm, kdož za lež jej prohlásili!
V jaké zvěstování by po tomto ještě mohli uvěřit?
