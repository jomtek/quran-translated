Tá sín mím.
Toto jsou Písma zřetelného znamení.
Možná že duše tvá se rmoutí proto, že uvěřit nechtějí,
však kdybychom chtěli, seslali bychom jim z nebes znamení, před nímž jejich šíje by zůstaly zkrouceny v ponížení.
A kdykoliv se jim dostalo od Milosrdného nového připomenutí, vždy se jen od něho odvrátili
a za lež je prohlásili; však dostane se jim zvěsti o tom, čemu se posmívali!
Což po zemi se nerozhlédli a neviděli, kolika druhům rostlin užitečných jsme na ní vyrůst dali?
Věru je v tomto znamení, však většina z nich nevěří.
A Pán tvůj dozajista je mocný a slitovný.
A hle, Pán tvůj Mojžíše zavolal: "Jdi k lidu, jenž křivdu činí,
k lidu Faraónovu; což nebudou bohabojní?"
I odpověděl: "Pane, obávám se, že mne ze lži obviní
a že hruď má stísněna bude a jazyk můj se nerozváže. Pošli pro Áróna raději!
A oni mají proti mně obvinění a bojím se, že mě zabijí."
I řekl Bůh: "Nikoliv, půjdete oba s Našimi znameními a My, naslouchajíce, budeme s vámi.
K Faraónovi jděte a řekněte: My poslové jsme věru Pána lidstva veškerého,
odešli dítka Izraele s námi!"
I pravil Faraón: "Což jsme tě jako dítě mezi sebou nevychovali a nezůstals u nás mnohá léta věku svého?
A přesto jsi provedl skutek svůj, jejž jsi učinil; tys věru jeden z nevděčných!"
Mojžíš odpověděl: "Spáchal jsem jej v době, kdy byl jsem ještě jedním z bloudících,
a uprchl jsem před vámi, neb jsem se vás bál. Pán můj mi pak moudrost daroval a jedním ze svých poslů mě učinil.
A dobrodiní, jež mi předhazuješ, je v tom snad, žes dítka Izraele zotročil?"
I otázal se Faraón: "A kdo je ten Pán lidstva?"
Odvětil: "Pán nebes i země a všeho, co mezi nimi je - uvěřit-li dovedete!"
I pravil Faraón k okolostojícím: "Zdaž slyšíte?"
Řekl Mojžíš: "Pánem vaším je i vašich dávných předků."
Pravil: "Váš posel, jenž vyslán byl k vám, je bláznem vskutku!"
A Mojžíš pokračoval: "Je Pánem východu i západu a toho, co mezi nimi je - můžete to pochopit?"
I zvolal Faraón: "Uznáš-li jiné božstvo než mne, do vězení tě dám věru hodit!"
I otázal se Mojžíš: "A což když ti předvedu důkaz zřetelný?"
Faraón odpověděl: "Předveď jej tedy, jsi-li pravdomluvný!"
I hodil tedy hůl svou, a hle, hadem zjevným se stala
a vyňal ruku svou, a hle, bílou přihlížejícím se zdála!
I řekl Faraón k velmožům svým, kol něho stojícím: "Tohle věru je kouzelník obratný,
jenž kouzly svými vás chce z vaší země vyhnat. Co rozhodnete?"
I pravili: "Odkaž jej i bratra jeho na později a do všech měst shromažďovatele vyšli,
by k tobě se všemi kouzelníky obratnými přišli!"
A shromážděni byli kouzelníci v den pro schůzku stanovený
a lidé byli dotázáni: "Chcete se též účastnit shromáždění?
Snad i my kouzelníky, budou-li vítězní, následovat budeme."
Když kouzelníci se dostavili, řekli Faraónovi: "A dostaneme odměnu, jestliže vítězství dosáhneme?"
A odpověděl Faraón: "Zajisté, a tehdy se věru mými přiblíženci stanete."
I pravil jim Mojžíš: "Hoďte, co hodit chcete!"
A hodili provazy své a hole své, říkajíce: "Při moci Faraónově, vítězství máme zaručené!"
Pak hodil Mojžíš hůl svou, a hle, pozřela jejich kousky podvodné.
Na zem kouzelníci klaníce se padli,
volajíce: "V Pána lidstva jsme uvěřili,
v Pána Mojžíšova a Árónova."
Faraón vykřikl: "Jak to, že jste v něj uvěřili, dříve než jsem vám dovolil? On věru vaším mistrem je, jenž kouzlům vás naučil. Však záhy dám vám poznat! Dám vaše pravé ruce a levé nohy usekat a všechny vás dám ukřižovat!"
Odpověděli: "Nic nevadí, vždyť my se přece k Pánu svému navrátíme,
a toužíme jedině, aby nám Pán náš odpustil viny naše, vždyť my k prvním věřícím patříme!"
A vnukli jsme Mojžíšovi: "Odejdi v noci se služebníky Mými, neb věru budete pronásledováni."
Faraón pak vyslal svolavatele v města svá,
aby řekli: "Tamti jsou jen skupina nepočetná
a na nás vskutku jsou rozhněváni,
však my množství jsme věru, jež má se na pozoru!"
A odvedli jsme Faraóna a lid jeho ze zahrad a od pramenů,
od pokladnic a ze vzácných příbytků;
a tak stalo se a učinili jsme dítka Izraele toho všeho dědici
a pronásledovalo je vojsko Faraóna, k východu pochodující.
Když obě skupiny se spatřily, druhové Mojžíšovi zvolali: "Teď vskutku dostiženi jsme!"
I pravil Mojžíš: "Však nikoliv, vždyť Pán můj je se mnou a On povede mne!"
A vnukli jsme Mojžíšovi: "Udeř holí svou do moře!" A rozestoupilo se a část každá podobnou se stala obrovské hoře.
A dali jsme jim postoupit a pak i těm druhým,
a zachránili jsme Mojžíše a všechny, kdož byli s ním,
a pak jsme zničili ty druhé utopením.
Věru je v tomto znamení; však většina z nich nevěří.
A Pán tvůj dozajista je mocný a slitovný.
Vyprávěj jim zvěst o Abrahamovi,
když pravil otci svému a lidu svému: "Co to uctíváte?"
Odpověděli: "Modly uctíváme a v oddanosti k nim setrváváme."
I otázal se jich: "A slyší vás, když je vzýváte?
Anebo jsou vám k užitku či ke škodě?"
Odvětili: "To nikoliv, však shledali jsme, že tak činili již otcové naši."
A pravil Abraham: "Uvažovali jste vůbec o tom, co uctíváte
vy i dávní předkové vaši?
To jsou nepřátelé moji a není Boha kromě Pána lidstva,
jenž stvořil mne a na správnou cestu mne uvádí
a krmí mne a napájí,
a když nemocen jsem, mne uzdraví
a zemřít mi dá a pak mě oživí,
a přeji si jen, aby mi viny mé odpustil v soudu den poslední."
Pane, daruj mi moudrost a připoj mě k bezúhonným
a učiň mě pro pokolení budoucí jazykem pravdomluvným
a dej, ať jsem jedním z dědiců zahrady slastí,
a odpusť otci mému, že patřil mezi bloudící,
a nezahanbi mě v den, kdy vzkříšeni budou,
v den, kdy nikomu ani majetek, ani synové neprospějí -
kromě těch, kdož se srdcem upřímným k Bohu přijdou,
v den, kdy ráj se k bohabojným přiblíží
a peklo bude předvedeno těm, kdo sváděli,
a bude jim řečeno:, Kde je to, co jste uctívali
kromě Boha. Mohou vám anebo sami sobě pomoci??
A budou do pekla svrženi oni i ti bloudící
a všechna vojska Iblísova.
A řeknou tam mezi sebou se hádajíce:
, Při Bohu, věru jsme ve zjevném bludu byli,
když naroveň Pána lidstva jsme vás povýšili.
A svedli nás z cesty jedině hříšníci,
a nemáme přímluvce žádného
ani přítele věrného,
kéž bychom se mohli vrátit, abychom byli věřící!`"
Věru je v tomto znamení, však většina z nich nevěří.
A Pán tvůj dozajista je mocný a slitovný.
A také lid Noemův posly za lháře prohlásil,
když bratr jejich Noe jim říkal: "Což nebudete bohabojní?
Vždyť já posel spolehlivý jsem, k vám vyslaný,
Boha se bojte a mne poslouchejte!
Nežádám na vás odměnu žádnou, vždyť odměnit mne Pánu lidstva přísluší.
Boha se bojte a mne poslouchejte!"
I řekli: "Jak máme ti věřit, když následují tě jen ti nejnižší?"
A Noe odvětil: "Nemám o tom, co dělali, žádné vědění,
a účtování s nimi jedině Pánu mému přísluší máte-li o tom tušení!
Já nejsem z těch, kdo věřící odhání,
já jsem jen varovatel zjevný!"
A zvolali: "Jestliže nepřestaneš, Noe, doopravdy ukamenován budeš!"
Řekl: "Pane, lidé moji mě za lháře prohlásili,
rozhodni tedy mezi mnou a jimi rozhodnutím zřetelným a zachraň mne i ty, kdož se mnou uvěřili!"
A zachránili jsme jej i ty, kdo byli s nim, v arše s nákladem plným
a pak jsme utopili ty, kteří zbyli.
Věru je v tomto znamení, však většina z nich nevěří.
A Pán tvůj dozajista je mocný a slitovný.
Rovněž ´Ádovci posly za lháře prohlásili,
když bratr jejich Húd jim říkal: "Což nebudete bohabojní?
Vždyť já posel spolehlivý jsem, k vám vyslaný,
Boha se bojte a mne poslouchejte!
Nežádám na vás odměnu žádnou, vždyť odměnit mne Pánu lidstva přísluší.
Chcete stále stavět na každé výšině znamení jen tak pro pobavení
a chcete stále zakládat stavby - hodláte snad být nesmrtelní?
A když násilí činíte, jste jak tyrani násilní!
Boha se bojte a mne poslouchejte!
A bojte se toho, jenž rozmnožil to, co znáte,
a vaše stáda vám rozhojnil a vaše syny
a také zahrady a prameny!
Já pro vás obávám se trestu dne nesmírného!"
Odpověděli: "Je nám jedno, zda varuješ nás či zda nejsi varovatelem;
vždyť toto je způsob starých -nic jiného -
a my potrestáni nebudem!"
A za lháře ho prohlásili a my jsme je zahubili. Věru je v tomto znamení, však většina z nich nevěří.
A Pán tvůj dozajista je mocný a slitovný.
A také Thamúdovci posly za lháře prohlásili,
když bratr jejich Sálih jim říkal: "Což nebudete bohabojní?
Vždyť já posel spolehlivý jsem, k vám vyslaný,
Boha se bojte a mne poslouchejte!
Nežádám na vás odměnu žádnou, vždyť odměnit mne Pánu lidstva přísluší.
Myslíte, že ponecháni budete v tom, co zde máte, v bezpečí
mezi prameny a zahradami,
polnostmi a s visícími trsy palmami
a že nadále budete vytesávat obydlí v horách domýšlivě?
Boha se bojte a mne poslouchejte!
Neposlouchejte přestupníků nařízení,
kteří na zemi šíří pohoršení a o nápravu se nestarají!"
Odpověděli: "Ty věru jsi jen jeden z očarovaných
a nejsi leč smrtelník nám podobný. Předveď nám nějaké znamení, jsi-li z pravdomluvných!"
I řekl: "Hle, zde je velbloudice, má právo pít v jednom dni a vy máte právo také pít v den určený.
Nečiňte jí však nic zlého, ať nestihne vás trest dne nesmírného!"
Přesto však žíly jí přeřezali a již nazítří toho věru litovali,
neb zachvátil je trest. Věru je v tomto znamení, však většina z nich nevěří.
A Pán tvůj dozajista je mocný a slitovný.
Též lid Lotův posly za lháře prohlásil,
když bratr jejich Lot jim říkal: "Což nebudete bohabojní?
Vždyť já posel spolehlivý jsem, k vám vyslaný.
Boha se bojte a mne poslouchejte!
Nežádám na vás odměnu žádnou, vždyť odměnit mne Pánu lidstva přísluší.
Což se chcete jen k mužům z lidstva všeho přibližovat
a manželky své, jež pro vás Pán váš stvořil, zanedbávat? Ba, vy věru jste lid přestupníků!"
A zvolali: "Jestliže nepřestaneš, Lote, vyhnán budeš vskutku!"
I řekl: "Mně se opravdu hnusí vaše počínání.
Pane, zachraň mne i mou rodinu před následky toho, co činí!"
A jeho i rodinu jeho celou jsme zachránili
kromě stařeny jedné, jež byla mezi opozdilými,
a potom všechny ostatní jsme zničili
a déšť jsme na ně spustili. Jak hnusný to byl déšť pro ty, jež marně jsme varovali!
A věru je v tomto znamení, však většina z nich nevěří.
A Pán tvůj dozajista je mocný a slitovný.
A také lidé Houštin posly za lháře prohlásili,
když jim Šu´ajb říkal: "Což nebudete bohabojní?
Vždyť já posel spolehlivý jsem, k vám vyslaný,
Boha se bojte a mne poslouchejte!
Nežádám na vás odměnu žádnou, vždyť odměnit mne Pánu lidstva přísluší.
Dávejte míry spravedlivé a nebuďte mezi podvádějícími
a važte vahami vyrovnanými
a neubírejte lidem z majetku jejich a nebuďte těmi, kdož na zemi pohoršení rozšiřují!
Bojte se toho, kdo stvořil vás i pokolení dřívější!"
Odpověděli: "Tys věru jen očarovaný
a nejsi leč smrtelník nám podobný, a soudíme věru, žes prolhaný.
Nech tedy na nás spadnout nebe kus, jsi-li pravdomluvný!"
I řekl: "Pán můj o tom, co děláte, dobře ví."
Avšak oni za lháře jej prohlásili a uchvátil je trest dne zamračeného a byl to trest dne nesmírného.
A věru je v tomto znamení, však většina z nich nevěří.
A Pán tvůj dozajista je mocný a slitovný.
... A toto je vskutku Pána lidstva seslání,
a sestoupil duch spolehlivý s ním
na srdce tvé, bys varovatelem byl jedním.
A je ve zřetelném jazyce arabském sesláno
a je věru v Písmech starých obsaženo.
Což není pro ně znamením, že znají je dítek Izraele učenci?
A i kdybychom je byli seslali některému cizinci
a byl by jim je přednášel, ani tehdy by nebyli věřící.
A takto jím pronikáme do srdcí hříšníků,
však oni v toto zjevení neuvěří, pokud trest bolestný neuzří,
jenž přijde k nim, aniž co tušit budou, znenadání.
A tehdy zvolají: "Což nebude nám dán odklad žádný?"
Budou si pak ještě přát trestu Našeho uspíšení?
Což nevidíš, že dáváme-li jim ještě několik let tohoto světa užívání,
že potom dostaví se to, co jim jsme slibovali,
a že nebude jim platno nic z toho, co si užívali?
Žádné město jsme nezahubili, aniž jsme mu varovatele dali
jako připomenutí, a věru jsme žádnou křivdu nespáchali.
A nesestoupili s Koránem žádní satani,
neb jim to nepřísluší a nejsou toho schopni ani,
vždyť zabráněno jim bylo u nebeského trůnu v naslouchání.
A spolu s Bohem žádné jiné božstvo nevzývej, abys nebyl z potrestaných,
a varuj nejbližší své z příbuzných
a rozprostři křídla svá nad těmi, kdož následují tě z věřících.
A jestliže tě neuposlechnou, tedy rci: ", Já nejsem za to, co činíte, odpovědný."
A na mocného a slitovného se spolehni,
který tě vidí, když k modlitbě se zvedáš
a jak mezi klanícími se chováš,
vždyť On slyšící je i vševědoucí.
Mám vám oznámit, na koho sestupují satani?
Sestupují na všechny pomlouvače hříšné
a sdělují jim slyšené, však lháři jsou to ve většině.
A také básníci jsou bloudícími následováni.
Což nevidíš, jak v každém údolí zmámeně pobíhají
a říkají to, co vůbec nekonají?
Kromě těch, kdo uvěřili a zbožné skutky konali a jména Božího hojně vzpomínali a jimž pomoci se dostalo poté, co jim ukřivděno bylo. A záhy se dozví ti, kdož křivdili, k jakému obratu osudu se obrátí!
