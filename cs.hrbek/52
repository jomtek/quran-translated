Při hoře Sinaji,
při Písmu sepsaném
na pergamenu rozprostřeném,
při chrámu navštěvovaném,
při střeše zdvižené,
při moři vzedmutém,
trest Pána tvého nevyhnutelně udeří
a není nikoho, kdo jej zadrží!
V den, kdy kymácení zakymácí nebem
a hory se vydají na cestu pochodem,
běda v ten den těm, kdo za lež to pokládali
a jen v planém tlachání zábavu nalézali!
V ten den budou vrženi do ohně pekelného postrkem!
"Toto je oheň ten, jenž nazvali jste výmyslem.
Kouzlo je to, či snad nevidíte?
Hořte v něm a vytrvejte či nevytrvejte - vše pro vás jedno je, vždyť odměnu jen za to, co konali jste, dostáváte!"
A bohabojní věru budou v zahradách a ve slastech,
radujíce se z toho, co Pán jejich jim uštědřil a že Pán jejich je trestu pekelného ušetřil.
"Jezte a pijte ve zdraví v odměnu za to, co jste konali,
a spočívejte na pohovkách v řadách postavených!" A oženíme je tam s dívkami velkých očí černých.
A těm, kdo uvěřili a jež jejich potomci ve víře následovali, potomky jejich do ráje přivedeme a nic jim z jejich skutků neubereme. A každý člověk je toho, co činy svými si vysloužil, ručitelem.
A ovocem a masem je opatříme podle jejich přání
a tam mezi sebou si poháry podávat budou, z nichž nepojde ani prázdné tlachání, ani k hříchům svádění;
a budou je tam chlapci obcházet, kteří perlám střeženým se budou podobat.
A budou se jeden k druhému obracet a vyptávat
řkouce: "Byli jsme kdysi o rodiny své plni ne klidu úzkostného,
však Bůh nám milost uštědřil a ochránil nás před trestem vichru ohnivého,
zajisté vzývali jsme Ho již předtím, neb On věru dobroditelem je slitovným!"
Připomínej! A díky dobrodiní Božímu nejsi ani věštec, ani džiny posedlý blázen!
Hovoří snad oni: "Básník je to! Vyčkejme si tedy, jak osud jeho bude změněn!"
Rci: "Jen čekejte, já s vámi jsem také čekající!"
Anebo jsou to snad sny, jež jim to vnukují, či lidé to jsou vzpurní?
Nebo říkají: "On si to vymyslil!" Však sami tomu nevěří.
Nechť tedy přijdou s vyprávěním podobným tomuto, jestliže pravdu hovoří!
Cožpak z ničeho byli stvořeni, či sami jsou stvořiteli,
anebo stvořili nebesa i zemi? Ne, oni nejsou přesvědčeni!
Či pokladnice Pána tvého vlastní, anebo jsou těmi, kdo zapisují,
či mají žebřík, na němž naslouchají? Nechť tedy ti, kdo z nich naslouchají, přinesou zjevné oprávnění!
Bůh že měl by míti dcery, zatímco vy máte syny?
Či žádáš snad nějakou odměnu, a oni jsou dluhy zatíženi?
Či znají nepoznatelné, takže zapisovat je mohou,
anebo o úklady usilují? Však nevěřící sami obelstěni budou.
Či mají božstvo jiné, než Bůh je? Oč slavnější Bůh než to, co se k Němu přidružuje!
A i kdyby viděli kusy nebe padat, určitě by říkali: "To jsou jen mraky zhuštěné."
Nech je tedy být až do doby, kdy setkají se svým dnem, v němž budou bleskem sraženi,
se dnem, v němž nic nebude jim platna jejich lest a nedostane se jim pomoci.
Těm, kdo křivdili, se věru trestu dostane a ještě něčeho víc, však většina z nich to neví.
Ty však neochvějně na rozsudek svého Pána čekej, vždyť věru jsi Nám na očích! A oslavuj chválu Pána svého, když vstáváš,
a za noci i při hvězd odchodu Jej oslavuj!
