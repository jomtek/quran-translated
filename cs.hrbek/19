Káf há já? ajn sád.
Připomenutí o milosrdenství Pána tvého nad Zachariášem, služebníkem jeho.
Hle, Zachariáš zavolal k Pánu svému voláním tajným
řka: "Pane můj, mé kosti již u mne zeslábly a hlava má se šedinami pokryla, a nikdy jsem nebyl při vzývání Tebe, Pane můj, neúspěšný;
však obávám se příbuzných, kteří po mně přijdou. Má žena sice neplodná je, leč z moci své mi následníka daruj,
jenž dědicem mým i dědicem rodu Jakubova bude, a učiň, by tobě se zalíbil, Pane můj!"
"Zachariáši, zvěstujeme ti zprávu radostnou o narození chlapce, jehož Jahjá bude jméno a jemuž jsme dříve nedali jmenovce žádného!"
Pravil: "Pane můj, jak mohl bych chlapce míti, když žena má je neplodná a já sám jsem již dosáhl slabosti věku vysokého?"
I řekl: "Staniž se takto, neb Pán tvůj praví: Toto je pro Mne snadné, vždyť stvořil jsem tě již dříve, když ještě ničíms nebyl."
Pravil Zachariáš: "Pane můj, učiň mi znamení!" - "Znamením tvým budiž," pravil, "že po tři noci s lidmi hovořit nebudeš, byť zdraví plnému ses těšil."
I vyšel Zachariáš ze svatyně k lidu svému a (Bůh) jim vnukl: "Slavte za jitra i za večera Pána svého!"
... "Jahjá, pevně se Písma přidržuj!" A dali jsme mu moudrost již v dětství jeho
a laskavost a čistotu od Nás přicházející. A byl bohabojný
a k rodičům dobrotivý a nebyl ani násilný, ani neposlušný.
Mír budiž s ním v den, kdy se narodil, i v den, kdy zemřel, i v den, kdy k životu bude zas probuzen!
A připomeň v Knize také Marii, když vzdálila se od své rodiny do místa východního
a spustila závěs mezi sebou a jimi. A poslali jsme k ní ducha Svého a zjevil se jí v podobě smrtelníka dokonalého.
I zvolala: "Utíkám se před tebou k Milosrdnému - kéž i ty ses bál Jeho!"
Pravil: "Já posel jsem Pána tvého, abych ti daroval chlapce čistého."
Pravila: "Jak bych mohla chlapce míti, když se mě nedotkl smrtelník žádný a já nejsem ženou nepočestnou!"
Odpověděl: "Staniž se tak, neb Pán tvůj pravil: Toto je pro mne snadné, a věru jej učiníme znamením pro lidi i milosrdenstvím od Nás seslaným, a je to již věcí rozhodnutou!"
A otěhotněla dítětem a uchýlila se s ním na místo vzdálené.
A zastihly ji bolesti poblíže kmene datle palmové a zvolala: "Ach, kéž bych byla raději již dříve zemřela a upadla v zapomenutí úplné!"
I zavolal na ni zpod jejích nohou: "Nermuť se, vždyť Pán tvůj dal pod tebou téci říčce plynulé,
a zatřes kmenem palmy nad sebou a spadnou k tobě datle čerstvé a uzrálé!
Jez a pij a buď mysli radostné! A až spatříš ze smrtelníků někoho, rci:, Přislíbila jsem půst Milosrdnému a nebudu dnes mluvit na člověka žádného?!"
Pak přišla s ním k lidu svému, nesouc jej. I zvolali: "Marie, tys věru provedla věc neslýchanou!
Sestro Árónova, otec tvůj nebyl mužem špatným ani matka tvá nebyla nepočestnou!"
A ukázala Marie na chlapce. I pravili:;, Jak máme mluvit s někým, kdo ještě v kolébce je děckem?"
A promluvil chlapec: "Já služebníkem Božím jsem, On dal mi Písmo a učinil mne prorokem.
A učinil mne požehnaným, ať kdekoliv dlíti budu, a modlitbu a almužnu; co živ budu, mi poručil
a také úctu k matce své; a ani násilníkem, ani bídníkem mne neučinil.
A dal, aby mír byl se mnou v den, kdy jsem se narodil, i v den, kdy zemřu, i v den, kdy k životu budu zas probuzen."
Takový je Ježíš, syn Mariin, podle slova pravdivého, o němž oni pochybují jen!
Není Boha důstojná, aby si bral syna nějakého. Sláva tomu, který, když o věci rozhodne, řekne pouze: "Staniž se!" a stane se.
Bůh jest Pánem mým i vaším, uctívejte Jej tedy, neboť toto jest stezka přímo vedoucí!
A strany mezi sebou se v názorech rozešly - však běda těm, kdož neuvěřili, při nesmírného dne spatření!
Jak dobře však uslyší a uvidí v den, kdy přijdou k Nám! Avšak dnes jsou v bludu zjevném ti, kdož křivdu činí.
Varuj je přede dnem nářku, kdy věc bude rozhodnuta, zatímco oni dnes lhostejni jsou a nevěří!
A věru My zdědíme zemi se vším, co je na ní, a k nám budou všichni navráceni.
A připomeň v Knize též Abrahama, neboť on pravdomluvným byl a prorokem.
Hle, pravil otci svému: "Otče můj, proč uctíváš něco, co ani neslyší, ani nevidí a co není k užitku žádnému?
Otče můj, dostalo se mi vědění, jehož se tobě nedostalo, následuj mne tedy a já uvedu tě na stezku rovnou.
Otče můj, neuctívej satana; vždyť on vzpurný byl vůči Milosrdnému.
Otče můj, obávám se, aby se tě nedotkl trest od Milosrdného a aby ses přítelem satanovým nestal."
I řekl otec jeho: "Ty tupit chceš božstva moje, Abrahame? Nepřestaneš-li, pak tě věru ukamenuji! A nyní se ode mne na delší dobu vzdal!"
Pravil Abraham: "Mír s tebou! Budu prosit Pána svého o odpuštění pro tebe, vždyť On je mi příznivě nakloněn.
Odloučím se od vás i od toho, co místo Boha vzýváte, a jen Pána svého vzývat budu; a snad nebudu při modlitbě k Pánu svému oslyšen."
A když se od nich a od toho, co místo Boha uctívali, odloučil, Izáka a Jakuba jsme mu darovali a každého z nich jsme prorokem ustanovili.
A uštědřili jsme jim část z Našeho milosrdenství a jejich vznešený jazyk jsme pravdivým učinili.
A připomeň v Knize také Mojžíše, jenž byl upřímně oddaným a byl poslem i prorokem.
A zavolali jsme naň na pravém úbočí hory Sinaje a učinili jsme jej blízkým důvěrníkem.
A obdařili jsme jej z milosrdenství Našeho bratrem jeho Árónem, též prorokem.
A připomeň v Knize také Ismaela, jenž věrně sliby dodržoval a poslem i prorokem byl
a rodině své modlitbu a almužnu přikázal a Pánu svému se zalíbil.
A připomeň v Knize též Idríse, jenž byl pravdomluvným a prorokem
a jehož jsme na vysoké místo pozvedli.
A toto jsou ti, jež Bůh svou přízní vyznamenal: proroci z potomstva Adamova, z těch, které jsme s Noem zachránili, z potomstva Abrahamova a Izraelova a z těch, které jsme vyvolili a správnou cestou vedli. A když jim znamení Milosrdného přednášena byla, na zem padali klaníce se a s pláčem.
Po nich však následovali nástupci, kteří modlitbu opustili a jen vášně své sledovali, a ti se setkají s bludem -
kromě těch, kdož pokání činili, víru měli a zbožné skutky konali, Ti do ráje budou uvedeni a nebudou nikterak ošizeni,
do zahrad Edenu, jež přislíbil Milosrdný služebníkům Svým v nepoznatelné věřícím. A pak věru slib Jeho se splní!
A neuslyší tam žádné tlachání, nýbrž jen pozdravy "mír s vámi", a obživu tam budou mít zrána i zvečera.
Takový bude ráj, jenž v dědictví dáme těm ze služebníků Svých, kteří bohabojní byli.
A nesestupujeme leč z rozkazu Pána tvého a Jemu náleží, co je před námi a co je za námi, i to, co je mezi tím; a Pán tvůj není věru zapomnětlivým,
On Pánem je nebes a země a toho, co mezi nimi je. Uctívej Jej tedy a buď vytrvalý v uctívání Jeho. A znáš někoho se jménem stejným?
Člověk se ptá: "Až zemřu, budu z hrobu opět vyveden živý?"
Což si nevzpomene člověk, že jsme jej stvořili již jednou, když ještě nebyl ničím?
Při Pánu tvém, My věru shromáždíme je i satany a pak kol pekla na kolenou je předvedeme
a potom z každé skupiny toho, kdo nejvzpurnější byl proti Milosrdnému, vytáhneme
a My pak výborně poznáme ty, kdož hořet v něm si nejvíc zaslouží.
A mezi vámi není nikoho, kdo by k němu nesestoupil, a to u Pána tvého nezvratné je rozhodnutí.
Potom však zachráníme ty, kdož bohabojní byli, a ponecháme v něm nespravedlivé na kolenou klečící.
Když jsou jim sdělována Naše znamení jako důkazy jasné, tehdy ti, kdož nevěří, říkají věřícím. "Která z obou skupin je na tom lépe postavením svým a krásnější společností?"
Kolik pokolení před vámi jsme již zahubili, jež lepší byla bohatstvím svým i vzhledností!
Rci: "Kéž Milosrdný prodlouží těm, kdož v bludu jsou, délku jejich žití, aby spatřili to, co slíbeno jim bylo - buď trest pozemský, či Hodinu. A pak poznají, kdo postavení má horší a kdo vojskem je slabší."
A Bůh rozmnoží vedení těch, kdož správnou cestou jdou, vždyť skutky zbožné, jež trvají, lepší jsou u Pána tvého odměnou i lepší náhradou.
Co soudíš o tom, jenž ve znamení Naše nevěří a hovoří: "Věru že dostane se mi majetku i dětí"?
Pronikl snad on k nepoznatelnému či uzavřel snad s Milosrdným úmluvu?
Však pozor! My zapíšeme vše, co říká, a prodloužíme mu délku trestu jeho
a zdědíme po něm to, o čem mluví, a přijde k nám osamocen, zbaven všeho.
A vzali si kromě Boha božstva různá, aby jim byla posilou.
Však pozor! Ona uctívání jejich popřou a protivníky jejich se stanou.
Což nevidíš, že jsme vyslali satany proti nevěřícím, aby je ponoukali ke špatnostem?
Neusiluj o uspíšení jejich lhůty; vždyť My počítáme jim přesným počtem.
V den, kdy shromáždíme bohabojné u Milosrdného jako poselstvo
a kdy poženeme hříšníky do pekla jako k napajedlu stádo,
tehdy nevěřící nebudou mít žádnou přímluvu kromě těch, kdož s Milosrdným uzavřeli úmluvu.
Říkajíce, že Milosrdný si vzal děti,
vy spáchali jste věc hnusnou,
že div se nebesa kvůli tomu neroztrhla, země se div nerozpoltila a hory se málem na prach rozpadly,
že Milosrdnému děti lživě připsali.
A nehodí se přece, aby si Milosrdný děti bral,
vždyť všichni, kdož na nebesích a na zemi jsou, k Milosrdnému přicházejí jako služebníci.
A On je věru sečetl a přesným počtem spočítal
a všichni k Němu přijdou v den zmrtvýchvstání jako jedinci.
Těm, kdož uvěřili a zbožné skutky konali, těm věru Milosrdný lásku Svou poskytne.
A učinili jsme jej snadným pro jazyk tvůj, abys zvěst radostnou bohabojným mohl oznámit a lid hádavý tím varovat.
Kolik pokolení před nimi jsme již zahubili! Můžeš snad jediného z nich ucítit či šepotu jejich naslouchat?
