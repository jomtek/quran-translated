Při rychle běžících,
břímě nesoucích,
lehce plynoucích
a rozkaz rozdělujících!
To, co vám je slíbeno, je vskutku pravdivé
a soud dozajista nastane!
Při nebi plném drah hvězdných,
vy libujete si v řečech rozporných,
od nichž odvrátí se ten, kdo byl odvrácen.
Nechť zhynou lháři prolhaní,
kteří v hlouposti své jsou lhostejní
a ptají se: "Kdy dostaví se den poslední?"
V den, kdy budou ohněm zkoušeni!
"Okuste tuto svou zkoušku! Tohle je to, co přáli jste si uspíšit!"
Však v zahradách a u pramenů bohabojní budou dlít
přijímajíce to, co Pán jejich jim dává, neb před tím dobré skutky konali
a jen malou část noci spávali
a za úsvitu o odpuštění prosívali
a ze svých majetků vždy patřičně žebrákům a nemajetným dávali.
Na zemi znamení jsou pro věřící přesvědčené,
a také ve vašich duších. Což jasně to nezříte?
A na nebesích je váš příděl obživy a rovněž to, co vám je slíbeno.
Při Pánu nebes i země, toto je skutečnost stejná jako to, že hovoříte.
Zdaž doneslo se ti o Abrahamových poctěných hostech vyprávění?
Hle, vešli k němu a pravili "Mír", a on odvětil: "I vám mír, lidé neznámí!"
A k rodině své odešel a tučné tele připravil
a se slovy "Což jíst nebudete?" jim je předložil.
A pocítil strach před nimi, však oni mu pak pravili "Neboj se!" a zvěst o narození chlapce moudrého mu oznámili.
Pak žena jeho přiběhla vzrušena a do tváře se bila a volala: "Vždyť já neplodná jsem již stařena!"
I odpověděli: "Takto Pán tvůj děl a On věru moudrý je i vševědoucí."
A otázal se Abraham: "Jaká věc vás přivádí, vyslanci?"
Odvětili: "Posláni jsme byli mezi lidi hříšné,
abychom na ně seslali kameny z hlíny pálené,
u Pána tvého jmény přestupníků označené."
Ty z nich, kdož věřící byli, jsme odtamtud vyvedli,
však dům jen jediný těch, kdož do vůle Boží se odevzdali, jsme tam nalezli.
A zanechali jsme je jako znamení těm, kdo trestu bolestného se obávají.
... A o Mojžíšovi; hle, vyslali jsme jej k Faraónovi se zjevnou pravomocí,
ten však se obrátil i se svou oporou a prohlásil: "Kouzelník je to nebo blázen!"
A uchvátili jsme jej i vojska jeho a do moře jsme je uvrhli, neb pokárání byl hoden.
... A o Ádovcích; hle, vyslali jsme proti nim vichřici zničující,
jež nic z toho, nad čím se převalila, nenechala, aby v prach to neproměnila.
... A o Thamúdovcích; hle, bylo jim řečeno: Užívejte si ještě nějakou chvíli!
Však rozkazu Pána svého neposlechli a zemětřesení je postihlo, zatímco se dívali,
a nebyli schopni se zpříma postavit a nebylo jim pomoci.
... A o lidu Noemově před nimi, a to byli hanebníci!
Nebe jsme důkladně postavili, vždyť My jsme rozšiřovateli,
a zemi jsme rozprostřeli - a jak výteční jsme v tom byli!
A každou věc jsme v párech stvořili - snad si to připomenete!
K Bohu se utíkejte, neb já jsem od Něho pro vás varovatel zjevný,
a nepřidružujte k Bohu žádné jiné božstvo, neb já jsem od Něho pro vás varovatel zjevný!
A stejně tak nepřišel k těm, kdož před těmito byli, žádný posel, aby o něm neprohlásili: "Kouzelník je to nebo blázen!"
Což po sobě to dědí? Nikoliv, však lid je to vzpurný.
Odvrať se proto od nich, a nebudeš za to kárán!
Připomínej, vždyť připomenutí je věřícím prospěšné!
A džiny a lidi jsem jedině proto stvořil, aby Mne uctívali,
a nechci od nich žádný příděl obživy a netoužím po tom, aby Mne živili,
vždyť Bůh sám je živitel, vládce síly a nezviklatelný!
Věru těm, kdož křivdili, se dostane přídělu podobného, přídělu jim rovných před nimi; nechť se tedy o uspíšení nesnaží!
Běda nevěřícím v ten jejich den, jenž byl jim přislíben!
