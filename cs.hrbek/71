Věru jsme poslali Noema k lidu jeho s rozkazem: "Varuj lid svůj, dříve než postihne jej trest bolestný!"
I pravil Noe: "Lide můj, jsem vyslán k vám jako varovatel zjevný,
abyste Boha uctívali, bohabojní byli a mne poslouchali!
On odpustí vám vaše viny a dá vám odklad až do lhůty určené. Však až lhůta Boží přijde, odložena nebude kéž byste to znali!"
A zvolal: "Pane můj, vyzýval jsem lid svůj nocí i dnem,
mé kázání však rozmnožilo jejich odpor jen.
A kdykoliv jsem je vyzýval - abys jim mohl odpustit - tu prsty si do uší strkali, do šatů svých se halili, zatvrdili se a chovali se hrdopyšně.
Potom jsem jim kázal zcela veřejně,
pak jsem vystoupil otevřeně a jednal s nimi skrytě i tajně
a pravil jsem jim:, Proste Pána svého za odpuštění, vždyť On věru je odpouštějící!
On sešle na vás nebe deštěm hojným
a rozmnoží vám majetky i syny a připraví pro vás zahrady a řeky.
Co je vám, že nedoufáte ve velkomyslnost Boží?
On přece stvořil vás v postupných formách;
což nevidíte, jak Bůh stvořil sedm nebes ve vrstvách
a umístil mezi nimi měsíc jako světlo a slunce učinil pochodní?
Bůh dal vám vyrůst ze země jako rostlinám,
potom vás do ní vrátí a posléze vás z ní vyvede znenadání.
A Bůh zemi jako koberce rozprostřel vám,
abyste cestami širokými chodili po ní.? "
I pravil Noe dále: Pane můj, oni mne neuposlechli a následovali toho, jehož majetek a děti jen zkázu jeho zvětšily,
a nesmírný úklad proti mně připravili
a zvolali:, Neopouštějte božstva svá! Neopouštějte Wadda ani Suwá´, ani Jaghútha a Ja´úqa a Nasra!?
A věru oni mnohým zbloudit dali; a nerozmnožuj nespravedlivým ničeho, leda jejich bloudění!"
Pro hříchy své pak byli utopeni a do ohně pekelného vrženi a nenalezli pro sebe mimo Boha žádné pomocníky.
A pravil Noe: "Pane můj, neponechávej na zemi žádného obyvatele z nevěřících,
vždyť ponecháš-li je, oni dají zbloudit služebníkům Tvým a nezrodí nic, než zase zarputilé nevěřící a hříšníky.
Pane můj, odpusť mi a rodičům mým i těm, kdož jako věřící do mého domu vstoupili, a také věřícím mužům a ženám! A nerozmnožuj nespravedlivým nic, leda záhubu jejich!"
