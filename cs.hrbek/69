Nevyhnutelná!
Co je to nevyhnutelná?
Víš ty vůbec, co je to nevyhnutelná?
Jak Thamúdovci, tak i ´Ádovci roztříšťující za lež pokládali.
Co Thamúdovců se týče, ti byli ranou hromovou zahubeni,
zatímco ´Ádovci byli vichřicí svištivou, nezkrotnou skoseni.
Bůh dal jí, zničující, nad nimi vládu po osm dní a sedm nocí; a byl bys tam viděl lidi k zemi vržené, jako by to byly kmeny palem vykotlané.
A vidíš snad, že by po nich bylo něco zůstalo?
Též Faraón a ti, kdož před ním byli, i města vyvrácená se hříchy provinili
a posla Pána svého neposlouchali, takže Bůh trestem nadměrným je uchvátil.
A když se vodstva rozlila, na plující archu jsme vás přenesli,
abychom ji pro vás připomenutím učinili a aby uši pozorné to podržely.
Až bude zatroubeno na pozoun jedním zatroubením
a země a hory budou zvednuty a rozdrceny úderem jedním,
v ten den nezvratná dopadne
a nebe se rozpoltí a bude zející toho dne
a stát budou andělé na krajích jeho; v ten den osm jich nad sebou ponese trůn Pána tvého.
V ten den předvedeni budete a nezůstane u vás skryto nic tajného.
A komu bude dána kniha jeho do pravice, ten řekne: "Zde přečtěte si knihu mou!
Já soudil jsem vždy, že s účtem svým se setkám jednou."
A takový bude mít žití příjemné
v zahradě vznešené,
jejíž plody na dosah budou.
"Jezte a pijte v bezpečí za to, co jste již vykonali v době minulé!"
A komu bude dána kniha jeho do levice, ten řekne: "Ach, kéž by mi nebyla dána kniha má
a já se nikdy nedozvěděl účtu svého výsledek!
Ach, kéž by tato smrt byla konečná!
K ničemu dnes mi není můj majetek
a zanikla, daleko ode mne, pravomoc má!"
"Chopte se ho a v řetězy jej zakovejte,
pak v ohni pekelném jej palte
a potom řetězem sedmdesát loktů dlouhým jej svažte!"
On věru nevěřil v Boha mocného
a nevybízel k nakrmení nuzného,
takže zde nemá dnes druha vřelého
ani krom splašek pokrmu jiného,
jež jísti budou jen těžcí hříšníci.
Hle, já přísahám při tom, co vidíte,
i při tom, co nezříte,
že toto zajisté je řeč posla vznešeného!
Nejsou to slova básníkova - jak málo vy věříte -
ani řeč věštcova - jak krátkou paměť máte -
leč je to od Pána lidstva seslání!
A kdyby si on proti vůli Naší vymýšlel nějaká rčení,
věru bychom jej vzali za jeho pravici
a pak mu prořízli jeho srdečnici
a žádný z vás by tomu nemohl zabránit.
Korán vskutku je připomenutí bohabojným
a dobře víme, že mezi vámi jsou ti, kdo nazývají jej vylhaným.
A věru on zármutku nevěřících je příčinou
a vskutku je pravdou jistotnou!
Chval tedy jméno Pána svého mocného!
