Ty rouchem přikrytý!
Vstaň a varuj,
Pána svého oslavuj,
svůj oděv očišťuj,
hněvu Božího se varuj,
kvůli rozmnožování zisku neuštědřuj
a při Pánu svém trpělivě stůj!
Až zatroubeno bude pozounem,
ten den bude věru těžkým dnem,
pro nevěřící nelehkým břemenem.
Nech Mne s tím, jehož jsem Já jediný stvořil,
jemuž jsem majetek rozsáhlý daroval
a syny zde přítomné uštědřil
a jemuž jsem vše hladce uhladil,
a on pak ještě dychtí, abych více mu dal!
Však pozor! Vždyť proti Našim znamením on brojí,
však vyženu ho na vrch příkrý!
On věru vymýšlel a rozhodoval,
ať tedy zhyne tak, jak rozhodoval!
A znovu: ať tedy zhyne tak, jak rozhodoval!
Potom kol sebe se rozhlížel,
pak zamračil se a nasupil,
nakonec zády se obrátil a pyšně odcházel
a pravil: "To není leč kouzlo osvojené
a slova jen bytosti smrtelné!"
Sežehnu však já jej v ohni Saqaru!
Víš ty vůbec, co je to Saqar?
Nic nenechá a nic nepustí
a kůži smrtelníkům spálí
a devatenáct andělů nad ním bdí.
A za strážce pekla jsme pouze anděly určili a jejich počet jen pro pokušení nevěřících stanovili, aby ti, jímž dostalo se Písma, se utvrdili a rozmnožila se víra těch, kdož uvěřili, a aby věřící a ti, jimž Písmo bylo dáno, nepochybovali a aby ti, v jejichž srdcích nemoc je, a také nevěřící pravili: "Co chtěl Bůh tímto příkladem říci?" Takto Bůh zbloudit nechává, koho chce, a vede cestou přímou, koho chce. A nikdo kromě Něho nezná vojska Pána tvého. A není toto leč připomenutí smrtelníkům!
Však pozor! Při měsíci,
při noci, když ustupuje,
při úsvitu, když se rozjasňuje!
Saqar je věru jeden z trestů největších,
jako varování smrtelníkům daný,
těm z vás, kdož chtějí k víře vpředu jít anebo se chtějí opozdit.
Každá duše je ručitelkou toho, co si sama vysloužila,
kromě lidi po pravici,
kteří v zahradách vzájemně se budou ptát
na hříšníky:
"Co přivedlo vás do Saqaru?"
odvětí: "Nebyli jsme mezi modlitbu konajícími
ani mezi nuzné krmícími,
ale tlachali jsme mezi tlachajícími
a den soudný jsme za lež prohlásili,
až přišla na nás tato jistota!"
A nebude jim nic platná přímluva přímluvců!
Co s nimi je, že se odvracejí od připomenutí,
jako by byli osly splašenými,
před lvem prchajícími?
Věru, chce každý z nich, aby svitky rozevřené mu byly přineseny?
Však pozor! Oni se naopak neobávají života budoucího.
Však pozor! Toto jest připomenutí,
a kdo chce, ať na ně si vzpomene!
Však vzpomenou si jen tehdy, když Bůh si to bude přát a Jemu náleží, aby se Ho báli, a Jemu patří odpuštění dát!
