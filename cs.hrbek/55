Milosrdný!
Koránu naučil,
člověka stvořil,
vysvětlení jej naučil.
Slunce i měsíc své počty obsahují
a traviny a stromy se před ním sklánějí.
Nebe On vyzvedl a váhy stanovil
na váze nepodvádějte,
spravedlivě ji stanovte a na váhách neubírejte!
A zemi, tu pro lidstvo rozprostřel,
na ní ovoce a palmy s obaly plodů zrají
i obilí na stéblech a rostliny, jež vůni libou mají.
Které z dobrodiní Pána svého můžete popírat?
A člověka z hlíny podobné hrnčířské stvořil
a džiny z plamene bezdýmného vytvořil.
Které z dobrodiní Pána svého můžete popírat?
On Pánem je obou východů, i Pánem obou západů.
Které z dobrodiní Pána svého můžete popírat?
A volně dal téci oběma mořím, jež se setkají,
však mezi nimi překážka stojí, již nezdolají.
Které z dobrodiní Pána svého můžete popírat?
A z obou moří se perly velké i malé loví.
Které z dobrodiní Pána svého můžete popírat?
Jeho jsou i lodě plující, jež na moři ční jak znamení.
Které z dobrodiní Pána svého můžete popírat?
Všichni, kdož na zemi jsou, dočkají se konce svého
a zůstane jen tvář Pána tvého, majestátnosti a velkomyslnosti plného.
Které z dobrodiní Pána svého můžete popírat?
A vzývají Jej ti, kdož na nebesích jsou i na zemi, a každý den On při díle je.
Které z dobrodiní Pána svého můžete popírat?
A záhy i pro vás se uvolníme, ó břemena vy dvě!
Které z dobrodiní Pána svého můžete popírat?
Ó shromáždění lidí a džinů! Jste-li schopni uniknout za nebes a země končiny, pak tam pronikněte! Však podaří se vám to jen s Naší plnou mocí.
Které z dobrodiní Pána svého můžete popírat?
Bude na vás poslán plamen ohnivý a měď roztavená, a nebude vám pomoci!
Které z dobrodiní Pána svého můžete popírat?
A až se nebesa rozpoltí a jak čerstvě stažená kůže zrudnou,
- které z dobrodiní Pána svého můžete popírat? -
v ten den lidé ani džinové na viny své tázáni nebudou.
Které z dobrodiní Pana svého můžete popírat?
Hříšníci podle známek svých budou poznáni a uchopeni za nohy a za kštici.
Které z dobrodiní Pána svého můžete popírat?
Toto je to peklo, jež za lež prohlašovali hříšníci,
a budou se kroutit mezi ním a vodou vroucí a varem kypící!
Které z dobrodiní Pána svého můžete popírat?
A kdo se postavení Pána svého obával, ten dvě zahrady dostane,
- které z dobrodiní Pána svého můžete popírat? -
dvě zahrady plné listnatého větvoví
- které z dobrodiní Pána svého můžete popírat? -
a v obou z nich dva prameny potekou
- které z dobrodiní Pána svého můžete popírat? -
a v nich od každého ovoce dva druhy budou.
Které z dobrodiní Pána svého můžete popírat?
Tam budou na kobercích brokátem podšitých odpočívat a plody obou zahrad na dosah ruky mít.
Které z dobrodiní Pána svého můžete popírat?
Tam dívky sklopených zraků, jichž předtím ani muž, ani džin se nedotkl, budou dlít
- které z dobrodiní Pána svého můžete popírat? -
jež rubínům a perlám se budou podobat.
Které z dobrodiní Pána svého můžete popírat?
Což odměnou za dobré se něco jiného než dobré může stát?
Které z dobrodiní Pána svého můžete popírat?
A kromě těch dvou tam budou dvě zahrady jiné
- které z dobrodiní Pána svého můžete popírat? -
dvě zahrady tmavě zelené
- které z dobrodiní Pána svého můžete popírat? -
v nich obou prameny dva budou tryskat.
Které z dobrodiní Pána svého můžete popírat?
Tam ovoce, palmy a jablka granátová budou zrát.
Které z dobrodiní Pána svého můžete popírat?
Tam dívky budou rozkošné a překrásné
- které z dobrodiní Pána svého můžete popírat? -
velkých černých očí, ve stanech střežené
- které z dobrodiní Pána svého můžete popírat? -
jichž předtím se nedotkla ruka člověka ni džina žádného.
Které z dobrodiní Pána svého můžete popírat?
Tam blažení na poduškách zelených a kobercích překrásných budou spočívat.
Které z dobrodiní Pána svého můžete popírat?
Požehnáno budiž jméno Pána tvého, majestátnosti a velkomyslnosti plného!
