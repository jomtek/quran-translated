Při slunci a jeho jasu,
při měsíci, když je následuje,
při dni, když je odhaluje,
při noci, když je zahaluje,
při nebi a při tom, kdo je vystavěl,
při zemi a při tom, kdo ji rozprostřel,
při duši a při tom, kdo dal jí vyrovnanost
a vdechl jí hříšnost i bohabojnost!
Kdo ji očistí, ten jistě vydělá,
a kdo ji zanedbá, ten jistě prodělá.
Ve vzpurnosti své obvinili Thamúdovci (proroka svého) ze lži,
když bezbožník největší povstal mezi nimi.
A pravil jim posel Boží: "(Nedotýkejte se) velbloudice Boží a nechte ji napít!"
Však za lháře jej prohlásili a (velbloudici) podřízli. Pán jejich je pak za jejich hříchy zahubil a se zemí je srovnal,
aniž se následků toho obával.
