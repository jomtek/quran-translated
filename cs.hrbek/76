Zdaž uběhla nad člověkem chvíle času, kdy nebyl věcí pojmenovanou?
Věru jsme člověka stvořili z kapky semene, ze směsí, zkoušejíce jej. A slyšícím a vidoucím jsme jej učinili
a na správnou cestu - ať vděčný je, či nevděčný - jsme jej uvedli.
Pro nevěřící jsme pak řetězy, okovy a plamen šlehající připravili,
zatímco zbožní popíjet z poháru budou, v němž kafr je přimísen,
z pramene, z něhož služebníci Boží pijí jen, a v hojnosti tryskajícím ven.
A oni důsledně své přísliby plnili a obávali se dne, jehož zlo se rozletí široce,
a krmili jídlem přes lásku svou k němu chuďasa, sirotka i zajatce.
"My krmíme vás z lásky k Bohu a nechceme od vás ani odměny, ani díku velkého,
my obáváme se od Pána svého dne mračného, pohrom plného."
Avšak Bůh je ochránil přede zlem dne toho a zahrnul je jasem a radostí
a odměnil je za to, co vytrpěli, zahradou rajskou a oděvy z hedvábí;
tam na poduškách odpočívat budou a nespatří tam ani slunce žár, ani mráz spalující
a blízko nad nimi budou stromů stíny a nízko budou se sklánět plody visící
a mezi nimi kolovat budou nádoby stříbrné a poháry křišťálové
z křišťálu stříbrného, mírou vhodnou naplněné.
Napájeni budou z číší, v nichž zázvor je přimíchán,
z pramene rajského, jenž Salsabíl je nazýván.
Mezi nimi obcházet budou chlapci mládí věčného; při pohledu na ně bys myslil, že jsou to perly rozsypané.
A když tam pohlédneš, uzříš slasti rozličné a panství rozlehlé.
Oděni budou do šatů z atlasu zeleného a z brokátu a ozdobeni budou náramky stříbrnými a Pán jejich napájet je bude nápojem čirým.
"Toto vše věru je vám dáno za odměnu a z vděčnosti za vaše úsilí."
Zajisté jsme ti seslali Korán sesláním;
vytrvej tedy do rozsudku Pána svého a neposlouchej mezi nimi toho, kdo hříšníkem je či nevěřícím!
Jména Pána svého za jitra a za večera vzpomínej,
i v části noci! A před Ním na zem padej a za noci dlouho Jeho slávu pěj!
Ti, kdož milují tento svět pomíjivý, nedbají na den obtížný, jejž mají před sebou.
My jsme je stvořili a jejich údy posílili; a kdybychom chtěli, vystřídali bychom vás vám podobnými snadnou výměnou.
Toto je věru připomenutí; a kdo si přeje, ať k Pánu svému cestu nastoupí,
však přát si toho nebudete, pokud Bůh tak nebude chtíti. A Bůh věru je vševědoucí, moudrý,
koho chce, do milosti Své uvádí, zatímco pro nespravedlivé trest připravil bolestný!
