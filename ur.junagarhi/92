قسم ہے اس رات کی جب چھا جائے
اور قسم ہے دن کی جب روشن ہو
اور قسم ہے اس ذات کی جس نے نر وماده کو پیدا کیا
یقیناً تمہاری کوشش مختلف قسم کی ہے
جس نے دیا (اللہ کی راه میں) اور ڈرا (اپنے رب سے)
اور نیک بات کی تصدیق کرتا رہے گا
تو ہم بھی اس کو آسان راستے کی سہولت دیں گے
لیکن جس نے بخیلی کی اور بے پرواہی برتی
اور نیک بات کی تکذیب کی
تو ہم بھی اس کی تنگی ومشکل کے سامان میسر کر دیں گے
اس کا مال اسے (اوندھا) گرنے کے وقت کچھ کام نہ آئے گا
بیشک راه دکھا دینا ہمارے ذمہ ہے
اور ہمارے ہی ہاتھ آخرت اور دنیا ہے
میں نے تو تمہیں شعلے مارتی ہوئی آگ سے ڈرا دیا ہے
جس میں صرف وہی بدبخت داخل ہوگا
جس نے جھٹلایا اور (اس کی پیروی سے) منھ پھیر لیا
اور اس سے ایسا شخص دور رکھا جائے گا جو بڑا پرہیزگار ہو گا
جو پاکی حاصل کرنے کے لئے اپنا مال دیتا ہے
کسی کا اس پر کوئی احسان نہیں کہ جس کا بدلہ دیا جا رہا ہو
بلکہ صرف اپنے پروردگار بزرگ وبلند کی رضا چاہنے کے لئے
یقیناً وه (اللہ بھی) عنقریب رضامند ہو جائے گا
