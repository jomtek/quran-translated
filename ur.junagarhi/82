جب آسمان پھٹ جائے گا
اور جب ستارے جھڑ جائیں گے
اور جب سمندر بہہ نکلیں گے
اور جب قبریں (شق کر کے) اکھاڑ دی جائیں گی
(اس وقت) ہر شخص اپنے آگے بھیجے ہوئے اور پیچھے چھوڑے ہوئے (یعنی اگلے پچھلے اعمال) کو معلوم کر لے گا
اے انسان! تجھے اپنے رب کریم سے کس چیز نے بہکایا
جس (رب نے) تجھے پیدا کیا، پھر ٹھیک ٹھاک کیا، پھر (درست اور) برابر بنایا
جس صورت میں چاہا تجھے جوڑ دیا
ہرگز نہیں بلکہ تم تو جزا وسزا کے دن کو جھٹلاتے ہو
یقیناً تم پر نگہبان عزت والے
لکھنے والے مقرر ہیں
جوکچھ تم کرتے ہو وه جانتے ہیں
یقیناً نیک لوگ (جنت کے عیش وآرام اور) نعمتوں میں ہوں گے
اور یقیناً بدکار لوگ دوزخ میں ہوں گے
بدلے والے دن اس میں جائیں گے
وه اس سے کبھی غائب نہ ہونے پائیں گے
تجھے کچھ خبر بھی ہے کہ بدلے کا دن کیا ہے
میں پھر (کہتا ہوں کہ) تجھے کیا معلوم کہ جزا (اور سزا) کا دن کیا ہے
(وه ہے) جس دن کوئی شخص کسی شخص کے لئے کسی چیز کا مختار نہ ہوگا، اور (تمام تر) احکام اس روز اللہ کے ہی ہوں گے
