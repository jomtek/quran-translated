سوگند به آسمان و ستاره طارِق!
و چه می‌دانى که طارِق چیست؟
ستاره‌اى است درخشنده.
[به اینها سوگند که] هر کس مراقب و نگهبانى دارد.
پس انسان بنگرد که از چه آفریده شده است؟
از آبى جهنده آفریده شده است،
[آبى] که از میان پشت و پیش بیرون مى‌آید.
بى‌تردید او بر بازگرداندن انسان تواناست،
روزى که رازها آشکار شود.
پس براى انسان، هیچ نیرویى [از درون] و یاورى [از بیرون] نیست.
سوگند به آسمان باران‌زا!
سوگند به زمین که [براى رویش گیاهان] برشکافته است!
که بی‌گمان این [قرآن] سخنى است قاطع و جداکننده
و بیهوده و شوخى نیست.
کافران پیوسته نیرنگ مى‌کنند.
و من نیز تدبیر مى‌کنم.
پس کافران را مهلت بده و اندک زمانى آنان را به خود واگذار!
