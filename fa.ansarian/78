درباره چه چیز از یکدیگر می پرسند؟
از آن خبر بزرگ [قیامت کبری]
که همواره درباره آن با یکدیگر اختلاف دارند [که واقع می شود یا نه؟]
نه چنین است [که می پندارند] به زودی [به حتمی بودن وقوع آن] آگاه خواهند شد.
باز هم نه چنین است [که می پندارند] به زودی [به حتمی بودن وقوع آن] آگاه خواهند شد.
آیا زمین را بستر آرامش قرار ندادیم؟
و کوه ها را میخ هایی [برای استواری آن؟]
و شما را جفت هایی [به صورت نر و ماده] آفریدیم،
و خوابتان را مایه استراحت و آرامش [و تمدّد اعصاب] قرار دادیم،
و شب راپوششی
و روز را وسیله معاش مقرّر کردیم؛
و بر فرازتان هفت آسماناستوار بنا نهادیم،
و چراغی روشن و حرارت زا پدید آوردیم،
و از ابرهای متراکم و باران زا آبی ریزان نازل کردیم
تا به وسیله آن دانه و گیاه برویانیم،
و باغ هایی از درختان به هم پیچیده و انبوه بیرون آوریم.
بی تردید روز داوری وعده گاه است.
روزی که در صور می دمند و شما گروه گروه به عرصه محشر می آیید،
و آسمان گشوده می شود، پس به صورت درهایی درمی آید.
و کوه ها را [از جای خود] روان کنند و سرابی شوند!
بی تردید دوزخ کمین گاه است.
جایگاه بازگشت برای سرکشان و طاغیان است.
روزگاری دراز در آن بمانند.
در آنجا نه [آب] خنکی می چشند و نه آشامیدنی [باب طبع]
مگر آب جوشان و چرکاب و خونابه ای [از بدن دوزخیان]
پاداشی است مناسب [اعمالشان.]
اینان بودند که به [روز] حساب امیدی نداشتند،
و آیات ما را به شدت و با همه وجود انکار می کردند
و [ما] همه چیز را [از خوبی و بدی آنان] برشمرده و در نامه اعمالشان ثبت کرده ایم.
[در قیامت به آنان می گوییم:] پس بچشید که هرگز جز عذاب بر شما نیفزاییم.
بی تردید برای پرهیزکاران پیروزی و کامیابی است.
باغ هایی [سرسبز و خرم] و انواع انگورها
و دخترانی نو رسیده و هم سن
و جام هایی لبریز [از باده طهور]
در آنجا نه سخن بیهوده ای می شنوند و نه دروغ و تکذیبی.
[این] پاداشی کافی و به اندازه از سوی پروردگار توست.
همان پروردگار آسمان ها و زمین و آنچه میان آنهاست، آن مهربانی که هیچ کس را اختیار چون و چرای با او نیست.
روزی که روح و فرشتگان در یک صف می ایستند و سخن نمی گویند مگر کسی که [خدای] رحمان به او اجازه دهد و سخن حق و درست گوید.
آن [روز] روز حق است، پس هرکه بخواهد راه بازگشتی به سوی پروردگارش برگزیند؛
ما شما را از عذابی نزدیک هشدار دادیم، روزی که آدم آنچه را [از خیر و شر] پیش فرستاده است بنگرد و کافر گوید: ای کاش من خاک بودم [و موجودی مکلّف آفریده نمی شدم تا چنین روز سختی را ببینم!]
