نام پروردگار برتر و بلند مرتبه ات را [از هرچه رنگ شرک خفی و جلی دارد] منزّه و پاک بدار.
آنکه آفرید، پس درست و نیکو گردانید.
و آنکه اندازه قرار داد و هدایت کرد،
و آنکه چراگاه را رویانید،
و آن را خاشاکی سیاه گردانید،
به زودی قرآن را بر تو می خوانیم، پس هرگز فراموش نخواهی کرد،
جز آنچه را خدا بخواهد، که او آشکار و آنچه را پنهان است، می داند.
و تو را برای آسان ترین راه [که شریعت سمحه و سهله است] آماده می کنیم.
پس [مردم را] اندرز ده، اگر اندرز سودمند افتد.
کسی که از خدا می ترسد، به زودی متذکّر می شود.
و کسی که از همه بدبخت تر است از آن کناره می گیرد.
همان کسی که در آتش بزرگ تر در می آید.
آن گاه در آنجا نه می میرد و نه به خوشی زندگی می کند.
بی تردید کسی که خود را [از زشتی های باطن و ظاهر] پاک کرد، رستگار شد.
و نام پروردگارش را یاد کرد، پس نماز خواند.
[ولی شما منکران لجوج به سوی راه رستگاری نمی روید] بلکه زندگی دنیا را [بر آن] ترجیح می دهید.
در حالی که آخرت بهتر و پایدارتر است.
همانا این [حقایق] در کتاب های آسمانی پیشین هست.
[در] کتاب های ابراهیم وموسی.
