قسم می خورم به این شهر،
در حالی که تو در آن جای داری
و سوگند به پدر و آنچه زاده است؛
همانا ما انسان را در رنج و زحمت آفریدیم.
آیا گمان می کند که هرگز کسی بر او دست نیابد؟!
می گوید: ثروت فراوانی را [برای مبارزه با پیامبر و اسلام] تباه کرده ام!
آیا گمان می کند که هیچ کس او را ندیده است [که همه اعمال و کردارش را ثبت کند؟]
آیا برای او دو چشم قرار ندادیم؟
و یک زبان و دو لب؟
و او را به راه خیر و شر هدایت نکردیم [تا راه خیر را بگزیند و راه شر را واگذارد؟]
پس شتابان و با شدت به آن گردنه سخت وارد نشد؛
و تو چه می دانی آن گردنه سخت چیست؟
آزاد کردن برده،
یا طعام دادن در روز گرسنگی و قحطی،
به یتیمی خویشاوند،
یا مستمندی خاک نشین؛
علاوه بر [انجام] این [تکالیف]، از کسانی باشد که ایمان آورده اند و یکدیگر را به صبر و مهربانی سفارش کرده اند؛
اینان سعادتمندان اند؛
و کسانی که به آیات ما کفر ورزیدند، آنان شقاوتمندان اند
بر آنان آتشی سرپوشیده احاطه دارد [که هیچ راه گریزی از آن ندارند.]
