هنگامی که آسمان بشکافد
و هنگامی که ستارگان پراکنده شوند
و هنگامی که دریاها شکافته شوند [و به هم بپیوندند]
و هنگامی که قبرها زیر و رو شوند،
هرکسی آنچه را [از خیر و شر] پیش فرستاده و باز پس نهاده بداند.
ای انسان! چه چیزی تو را به پروردگار بزرگوارت مغرور کرده است؟
همان کسی که تو را آفرید و اندامت را درست و نیکو ساخت و متعادل و متناسب قرار داد،
و تو را در هر نقش و صورتی که خواست ترکیب کرد.
این چنین نیست [که سبب ارتکاب گناهانتان مغرور بودنتان به بزرگواری پروردگار باشد]، بلکه روز جزا را تکذیب می کنید [و با این تکذیب، راه گناه را به روی خود باز می نمایید،]
و بی تردید بر شما نگهبانانی گماشته اند
بزرگوارانی نویسنده
که آنچه را [از خیر و شر] انجام می دهید، می دانند [و ضبط می کنند.]
به یقین نیکان در نعمت فراوانی قرار دارند
و مسلماً گناهکاران در دوزخ اند
[که] روز پاداش در آن درآیند،
و آنان از دوزخ غایب نمی شوند
و تو چه می دانی روز جزا چیست؟
باز چه می دانی روز جزا چیست؟
روزی که کسی از کسی چیزی از عذاب را دفع نمی کند، و در آن روز، فرمان و حکم ویژه خداست.
