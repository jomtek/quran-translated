Për çka e pyesin ata njëri-tjetrin?
Për lajmin madhështor,
Për të cilin janë në kundërshtim.
Ani, do ta marrin vesh!
Dhe prapë ani, ata do ta dinë me siguri!
A nuk e kemi bërë tokën shtrojë,
Kurse malet shtylla?
Ndërsa juve ju kemi krijuar çift,
dhe gjumin ua kemi bërë për pushim,
E natën ua kemi bërë për mbulim,
Kurse ditën për gjallërim (fitim),
dhe mbi ju kemi krijuar një shtatësh të fortë.
Dhe e kemi bërë një kandil flakrues!
Dhe nga retë lëshojmë ujë të mjaftueshëm,
Për të rritur me të drithëra e bimë,
Edhe kopshte të dendura.
Dita e shkoqitjes, njëmend, është caktuar;
Dita kur do të fryhet në sur, dhe ju do të vini grupe-grupe,
Edhe qielli do të hapet dhe do të ketë dyer.
Edhe malet do të rrotullohen si në vegim
E xhehennemi, me siguri, do tëjetë vendstrehim.
Vendstrehim për kriminelët,
Ku do të mbesin përgjithmonë,
Aty nuk do të shijojnë as freskim as pije.
Përveç qelb e ujë të vluar,
Si shpërblim të merituar.
Ata, me të vërtetë, nuk pritnin të japin llogari.
Dhe argumentet tona i përgënjeshtruan kategorikisht,
Por ne çdo send e kemi regjistruar me shkrim.
Prandaj shijone! Ne nuk do t’u shtojmë tjetër përveç dënimit,
Ndërsa për të devotshmit ka shpëtim:
Kopshte e vreshta,
Dhe vasha moshënjëjta,
Edhe gotën plot.
Atje nuk do të dëgjojën fjalë të kota e gënjeshtra
Si shpërblim e dhurata të shumta nga Zoti yt,
Zoti i qiejve dhe i tokës, dhe i asaj që gjendet ndërjet tyre, i Mëshirshmi të cilit nuk mund t’i bëhet vërejtje,
Atë ditë, kur Ruhi (Xhebraili) dhe engjujt do të radhiten në rrjeshta, nuk do të flasë askush përveç atij të cilit ia lejon i Gjithmëshirshmi dhe do të thotë të vërtetën.
Ajo është ditë e pamohueshme dhe kush dëshiron do të shkojë në strehim te Zoti i vet.
Ne ua tërheqim vërejtjen për dënimin e afërt, atë ditë kur njeriu do të shohë çka ia kanë bërë duart e veta, dhe mosbesimtari do të thotë: “Ku është ai fat të kisha qenë dhé!”
