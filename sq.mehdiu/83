Të mjerë ata që drejtë nuk peshojnë,
Të cilët kur blejnë e marrin masën e plotë prej tjerëve,
Por kur u masin të tjerëve me litër e kandar ua mungojnë.
A nuk mendojnë ata se do të ringjallen
Në një Ditë të madhe,
Në ditën kur njerëzit do të ngriten me urdhër të Zotit të botërave.
Gjithsesi! Libri i mëkatarëve është me siguri në sixhin.
A e di ti ç’është sixhini?
Një libër i shkruar!
Atë ditë mjerë përgënjeshtarët,
Të cilët e përgënjeshtrojnë Ditën e Gjykimit.
Atë e mohon vetëm mëkatari i madh,
Që kur i lexohen ajetet tona thonë: “Legjenda të popujve të lashtë”!
Kurrë! Por zemrat e atyre i ka mbuluar ajo që kanë punuar,
Gjithsesi ata, atë ditë, do të jenë larg mëshirës së Zotit të vet.
Pastaj me siguri do t’hyjnë në xhehenem.
Pastaj do t’u thuhet: “Ja, kjo është ajo që e keni përgënjeshtruar”.
Pa dyshim libri i të mirëve është në Il-lij-jun,
A e di ti ç’është Il-lij-juni?
Një libër i shkruar!
Që e prezentojnë të afërti (tek All-llahu),
Të mirët, njëmend do të jenë në kënaqësi të xhennetit,
Do të shikojnë nga divane,
në fytyrat e atyre vërehet gëzimi e lumturia,
Do t’u jepet të pijnë nga pije të vulosura,
Vula e së cilës është misk dhe për këtë le të bëjnë gara konkurentët,
Do të jetë e përzier me ujë Tesnimi,
Burimesh, prej ku pijnë të afërmit.
Mëkatarët, njëmend, i tallin ata që kishin besuar,
Kur kalonin pranë tyre ata ia bëjnë me sy njëri-tjetrit,
Dhe kur ktheheshin në familjet e veta kthehen duke bërë shaka,
Dhe kur i shihnin ata atëherë thoshin: “Këta janë me siguri të humbur”.
Dhe ata nuk janë të dërguar për t’i mbrojtur këta,
Andaj sot ata që kanë besuar do t’i tallin mosbesimtarët,
Do t’i shikojnë nga divane,
Si po shpërblehen mosbesimtarët për atë që kanë bërë!
