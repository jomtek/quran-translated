Besimtarët kanë shpëtuar!
Ata të cilët namazin e tyre e bëjnë me respekt-frikë.
Ata të cilët u shmangen fjalëve të kota,
Ata të cilët e japin zeqatin,
Ata të cilët e ruajnë nderin e tyre.
Vetëm për gratë e veta ose për qolet e tyre. Ata me siguri janë ët paqortueshëm.
Kush kërkon përtej asaj, po ata janë që e teprojnë,
Edhe ata të cilët kanë kujdes në sendet që u janë besuar dhe në fjalën e dhënë.
Edhe ata të cilët i ruajnë kohët e namazit;
Ata janë trashëgimtarë të denjë,
Të cilët do të trashëgojnë Firdevsin, e aty do të qëndrojnë gjithmonë.
Ne e kemi krijuar njeriun nga palca e tokës,
Pastaj e bëjmë pikë fare në një vend të sigurt,
Pastaj atë pikë fare e bëjmë copë gjaku, e mandej nga copa e gjakut e bëjmë mish, nga copa e mishit krijojmë eshtra; e mandej eshtrat i veshim me mish, e pastaj i ngjallim si një qenie tjetër – pra, qoftë lavdëruar All-llahu, krijuesi më i mirë!
Ju, pas kësaj, me siguri do të vdisni,
Mandej në ditën e kijametit, pa dyshim, do të ringjalleni.
Ne kemi krijuar përmbi ju shtatë rrugë dhe nuk jemi të pakujdesshëm ndaj asaj që kemi krijuar;
ne lëshojmë nga qielli, me masë, ujin dhe e mbajmë në tokë. Por Ne kemi mundësi edhe ta marrim.
Dhe me ndihmën e tij ngrisim për ju kopshte panjash dhe hardhishë. Në të keni shumë pemë dhe ju prej tyre hani.
Edhe lisat që rriten në malin Sinaj, që japin vaj e lëng të yndyrshëm për ata që e hanë.
Edhe tek kafshët keni mësime: Ne u japim (bëjmë) të pini nga ajo që gjendet në barqet e tyre dhe ju keni shumë dobi prej tyre. Ju prej atyre ushqeheni.
Me to dhe me lundra bartni barrët.
Ne ia kemi dërguar Nuhin popullit të tij, dhe u tha: “O populli im, adhuroni vetëm All-llahun! Ju nuk keni tjetër Zot përveç Atij, a nuk i frikësoheni”?
Por parësia e popullit të tij, të cilët nuk besonin, thanë: “Ky nuk është asgjë, pos njeri sikur edhe ju, dhe vetëm do të jetë më autoritativ te ju. Të kish dashur All-llahu do të kishte dërguar engjujt; kështu diçka nuk kemi dëgjuar prej të parëve tanë.
Ai është vetëm njeri i xhindosur prandaj lëshone deri dikur”!
“Zoti im – tha ai – më ndihmo, se ata më përgënjeshtrojnë”!
Dhe ne ia shpallëm: “Ndërto anijen nën kujdesin tonë, dhe sipas frymzimit tonë, e kur të vijë urdhëri ynë të vërshojë uji mbi sipërfaqen e tokës, ti ngarko në të nga secili lloj nga një çift, edhe familjen tënde dhe mos m’u drejto mua për ata që bënë krime. Ata, pa dyshim, do të përmbyten.
Dhe kur të vendosesh në anije ti dhe ata që janë me ty, thuaj: “Qoftë lavdëruar All-llahu i cili na shpëtoi nga populli kriminel”!
Dhe thuaj: “O Zoti im, më zbarko në vend të bekuar! Ti je më i miri zbarkues!”
Në këto, vërtetë, ka argumente dhe Ne njëmend i kemi vënë në sprovë.
Ps tyre kemi krijuar brezni të tjera,
dhe si profet ua kemi dërguar një nga mesi i tyre! “Adhurone All-llahun! Ju nuk keni tjetër Zot përveç Atij, a nuk i frikësoheni”?
Kurse parësia e popullit të tij, të cilët nuk kanë besuar, dhe të cilët kanë përgënjeshtruar ballafaqimin në botën tjetër, dhe të cilëve u kemi dhënë që në këtë botë të çojnë jetë luksoze, thoshin: “Ky nuk është tjetër përveç njeri sikur ju, ha atë që hani edhe ju, edhe pi atë që pini edhe ju;
Dhe në qoftë se i përuleni një njeriu sikur ju, ju me siguri atëherë do të humbni.
E ai u premton se pasi që të vdisni e të bëheni truall dhe eshtra do të ngjalleni?
Është larg, shumë larg ajo që po u premtohet!
Ekziston vetëm jeta në këtë botë. Ne jetojmë dhe vdesim, por nuk do të ringjallemi.
Ai është njeri, i cili përhap gënjeshtra për All-llahun, por ne atij nuk i besojmë.
“O Zot, - tha ai, - më ndihmo se më përgënjeshtrojnë!”
“Ata së shpejti do të pendohen!” – iu përgjegj Ai.
Dhe me të drejtë i goditi një zë i tmerrshëm dhe i bëmë sikur flasin me hundë. Kështu shkatërrohet populli kriminel!
E pastaj krijuam, pas atyre, brezni tjera.
Asnjë popull nuk mund ta shpejtojë e as ta vonojë shkatërrimin e vet.
Mandej ua kemi dërguar profetët, njërin pas tjetrit. Sa herë që një populli i ka ardhur profeti i vet e kanë përgënjeshtruar, prandaj Ne i kemi ndërruar njërin pas tjetrit, ndërsa jetën e tyre e shndërruam në tregime. Qoftë shporrur një popull që nuk beson!
Pastaj e dërguam Musaun dhe vëllain e tij Harunin me argumentet dhe autorizimet tona të qarta,
Faraonit dhe parisë së tij, por ata bënë mendjemadhësi, ishin njerëz kryelartë.
Dhe thanë: “T’u besojmë dy vetëve që janë sikur ne, kurse populli i tyre është në shërbim tonin?”
Edhe ata dy i shpallëm gënjeshtarë, prandaj qenë shfarosur.
Musaut, atëherë, i dhamë Librin, ndoshta ata do të nisen mbarë.
Edhe të birin e Merjemes edhe nënën e tij i kemi bërë si argument. Ne ata i vendosëm në një rrafshlartë plot ujë e freski.
“O profet! Hani nga ushqimet e mira dhe bëni vepra të mira, sepse unë e di mirë ç’punoni ju!
Feja juaj – është e vetmja fe e drejtë, kurse Unë jam Zoti juaj, prandaj frikësohuni!”
Mirëpo ata u ndanë në grupe përkitazi me çështjet fetare, secila palë e entuziazmuar me atë çka kishte (predikonte).
Prandaj lini ata në mashtrimin e vet deri dikur!
A mendojnë ata se kur i ndihmojmë me pasuri dhe fëmijë,
Se po ngutemi t’u bëjmë ndonjë të mirë? Assesi, por ata nuk e ndiejnë.
Ata të cilët nga respekti i frikësohen Zotit të tyre,
Edhe ata që besojnë në argumentet e Zotit të tyre,
Ata të cilët Zotit të tyre nuk i bëjnë tjetër shok,
Edhe ata të cilët nga ajo pasuri) që u jepet japin dhe u dridhen zemrat për shkak se do të kthehen te Zoti i tyre,
Ata shpejtojnë të bëjnë vepra të mira dhe në atë prijnë.
Ne nuk ngarkojmë askë përtej mundësive të tij; Ne kemi librin që flet të vërtetën dhe ata nuk do të dëmtohen.
Por zemrat e tyre në këtë janë krejtësisht të mashtruara, e përveç asaj bëjnë edhe vepra të këqia pa ia nda.
Ndërkaq, kur ata që kanë bërë jetë kulsoze i përfshijmë në dënim, atëherë luten.
“tani mos u lutni! Nga ana jonë, vërtet, nuk do të keni ndihmë.
Juve u janë lexuar ajetet e mia, kurse ju jeni zbrapsur.
me arrogancë dhe duke i fyer, largoheni”.
A nuk kanë menduar ata fjalën (Kur’anin)? A u vjen diçka që nuk u ka ardhur të parëve të tyre të hershëm?
Apo nuk e njohin Profetin e vet, prandaj edhe e mohojnë.
Ose thonë: “Ai është me xhind”! Jo, por ai u sjell të vërtetën, ndërsa shumica sish e urrejnë të vërtetën.
Sikur All-llahu të merrej me epshet e tyre, me siguri do të zhdukeshin qiejt dhe toka dhe çdo kush që gjendet në të, mirëpo, Ne u kemi bërë vërejtje, kurse ata nuk duan të dinë fare për vërejtjen e tyre.
Apo u kërkon ti atyre ndonjë shpërblim? Shpërblimi i Zotit tënd është më i mirë se Ai është shpërblyesi më i mirë.
Ti me të vërtetë i fton ata në rrugë të drejtë.
Dhe ata të cilët nuk besojnë në botën tjetër i shmangen padyshim rrugës (së drejtë).
Dhe sikur t’i kishim mëshiruar dhe t’i kishim liruar nga fatkeqësitë, ata do të zhyteshin përsëri në zhgënjimin e tyre.
Ne ata i kemi përfshirë në dënim, por ata prapëseprapë nuk i janë përulur dhe lutur Zotit të vet,
Derisa t’u hapim një derë dënimi shumë të rëndë, ata atëherë do të mbesin aty shpresëhumbur.
Ai është i cili juve ju jep të dëgjuarit, të pamurit edhe mendjen; po sa pak falënderoni!
Ai është i cili ju krijon në tokë dhe para Tij do të mblidheni!
dhe Ai është i cili bën vdekje dhe ngjallje, prej tij varet ndërrimi i natës e ditës; po a nuk e kuptoni?
Mirëpo ata flasin si patën folur ata përpara tyre.
Thonë: “A kur të vdesim e të bëhemi dhé e eshtra do të ringjallemi a”?
Edhe neve, por edhe të parëve tanë që më parë na është premtuar kjo, por këto janë vetëm trillime të popujve të lashtë”.
thuaju: “E kujt është toka dhe gjithë ç’ka në të, e dini?”
“E All-llahut!” – do të përgjigjen, por ti thuaj: “Po pse pra nuk vini në vete?”
Pyeti: “Kush është Zoti i shtatë qiejve dhe Zot i gjithësisë së gjithëmbarshme?”
“All-llahu” – do të thonë ata, kurse ti thuaju: “E pse pra nuk po frikësoheni?”
Thuaj: “Kush është Ai në duart e të cilit është pushteti mbi të gjitha, e që merr në mbrojtje dhe nuk ka nevojë për t’u marrë në mbrojtje, e dini?”
“All-llahu!” – do të përgjigjen, e ti thuaju: “Po pse pra jeni të magjepsur?”
Po Ne atyre u sjellim të vërtetën, kurse ata me të vërtetë janë gënjeshtarë.
All-llahu nuk ka djalë dhe me të nuk ka ndonjë tjetër Zot! Sepse, çdo zot, do të merrte me vete atë që e ka krijuar dhe do të dominonin njëri ndaj tjetrit. Qoftë lavdëruar All-llahu nga ajo që ata thonë për Të.
Din atë që nuk shihet dhe atë që shihet dhe është shumë lartë mbi ata që i konsiderojnë të barabartë!
Thuaj: “Zoti im, a po ma tregon atë që u premtohet atyre!
O Zot, mos më fut ndër njerëz kriminelë!”
dhe Ne, me të vërtet, mundemi të tregojmë atë që u premtojmë atyre.
Ti ktheju të keqen me të mirë, se Ne e dimë mirë se çka përshkruajnë ata.
Dhe thuaj: “O Zot, unë Ty të drejtohem për mbrojtje nga vegimet e djallit!”
Dhe Ty, o Zot, të drejtohem të mos i kem pranë meje!
Kur dikujt prej tyre i vjen vdekja, ai thërret, “O Zoti im, më kthe,
Mbase do të bëjë ndonjë vepër të mirë në atë që e kam lëshuar! Kurrë! Kjo është fjalë që do të flasë Ai se prapa tyre do të ketë një pengesë deri në ditën kur do të ringjallen.
E kur të fryhet në sur, atëherë nuk do të ketë lidhje familjare ndërmjet atyre as që do të pyesin njëri për tjetrin.
Kujt i peshojnë më rëndë (veprat e mira) ata do të jenë të shpëtuar.
Kurse ata, veprat e të cilëve nuk peshojnë, ata e kanë humbur vetveten në xhehennem, ku do të mbesin përgjithmonë.
Zjarri do t’ua djegë atyre fytyrat dhe do të mbesin aty dhëmbë zgërdhirë.
Po a nuk u janë lexuar ajetet e mia, dhe ju i mohonit?
“O Zoti ynë” – do të thonë, - na ka munduar mjerimi ynë prandaj jemi bërë popull i humbur.
Zoti ynë, na shpëto prej tij (mjerimit), e nëse prapë bëjmë keq, atëherë, me të vërtetë, ne jemi kriminelë”.
“Rrini aty dhe asgjë mos më folni!” – u thotë Ai.
Ka pasur një grup nga robërit e mi që thonë: O Zoti ynë! Ne besuam, prandaj na fal dhe na mëshiro se Ti je më i miri i mëshiruesve!”
Ju i keni marrë për tallje, si të magjepsur, sa që patët harruar vërejtjen time dhe i keni përqeshur.
Sot Unë i kam shpërblyer për atë që kanë duruar, ata me të vërtetë kanë arritur çka kanë dëshiruar.
“Po sa vjet keni kaluar në tokë?” – do të pyes Ai.
Kemi kaluar një ditë ose një pjesë të ditës – do të përgjigjen. Pyeti ata që kanë numëruar.
“Po si! – do të thotë Ai, - kohë të shkurtër keni kaluar, sikur vetëm ta dinit!
A keni menduar se u kemi krijuar kot dhe se nuk do të ktheheni te ne?”
Pra le të jetë lavdëruar All-llahu, sundues i vërtetë, nuk ka tjetër Zot veç atij, Zot i gjithësisë fisnike.
Kurse ai i cili përveç All-llahut lut tjetër Zot, pa asnjë argument për të, para Zotit të vet do të japë llogari dhe me të vërtetë mosbesimtarët nuk do të shpëtojnë.
Dhe thuaj: “O Zoti im, më fal dhe më mëshiro, Tij je mëshiruesi më i mirë!”
