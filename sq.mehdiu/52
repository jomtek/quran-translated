Pasha Turin,
Pasha Librin në rreshta të shkruar,
Në lëkurë të përpunuar!
Pasha haremin përplot të banuar,
Pasha kulmin (qiellin) e ngritur
Dhe pasha detin e mbushur.
Dënimi i Zotit tënd, me siguri, do të ndodh.
Atë nuk e ndal dot kush,
Atë ditë kur qielli të shqetësohet keq
Dhe malet të lëkunden nga vendi;
Atë ditë mjerë për gënjeshtarët!
Të cilët janë zhytur (në gënjeshtra) e luajnë!
Atë ditë kur me rrëmbim të hudhen në zjarr të xhehennemit,
“Ky është zjarri që nuk e keni besuar,
Po a është kjo magji apo ju nuk shihni?
Digjuni në të, për ju është njëlloj, duruat apo nuk duruat. Po shpërbleheni për atë çka keni punuar”.
Kurse të devotshmit do të jenë në xhenete, në lumturi,
Të kënaqur me atë që u ka dhënë Zoti i tyre. Ata Zoti i tyre do t’i ruajë nga vuajtjet në zjarr.
“Hani dhe pini, u bëftë mirë! Për atë që keni punuar!”
Të mbështetur në kanape të rradhitura dhe do t’i martojmë me hyri symëdha.
Ata të cilët kanë besuar dhe të cilët pasardhësit e vet i pasojnë në besim, edhe fëmijët e tyre do t’ua bashkangjesim, kurse veprat e tyre kurrgjë nuk ua zvogëlojmë çdo kush është përgjegjës për atë që e bënë vet.
Do t’u afrojmë pemë e mish, sipas dëshirës së tyre;
Aty njëri-tjetrin do ta shërbejnë me gota plot, pa fjalë të kota dhe pa mëkate.
Do të sillen rreth tyre djelmosha si margaritarë të fshehur.
Do t’i qasen njëri-tjetrit, duke e pyetur
Dhe duke thënë: “Më herët kemi pasur frikë në familjen tonë
E All-llahu Na dhuroi mëshirë dhe na ruajti nga vuajtja në zjarr.
Ne i jemi falur edhe më parë, Ai është me të vërtetë bamirës dhe i mëshirshëm”.
Prandaj, ti qortoi, sepse ti, me mëshirën e Zotit tënd, nuk je as magjistar as i marrë.
Kurse ata thonë: “Ai është poet, të presim vdekjen (fundin e tij).
Ti thuaj: “Pritni! Edhe unë me ju do të pres!”
A u vjen ajo nga ëndërrat e tyre apo janë kokëfortë që e teprojnë?
A thua ata të flasin: “E trillon!” Jo, por ata nuk besojnë.
Po le të sjellin një fjalim të ngjashëm si ai (Kur’ani), nëse flasin të vërtetën!
A janë të krijuar par kurrgjë apo ata janë krijues?
A thua ata i krijuan qiejt dhe tokën? Jo, por ata nuk janë të bindur.
A mos e kanë ata pasurinë e Zotit tënd, apo mos janë ata vallë dirigjues!?
A mos kanë ata shkallë, me të cilat përgjojnë?! Le të sjellë ndonjë përgjues i tyre një argument të qartë!
A për Atë (All-llahun) janë vajzat e për ju djemt?
A mos kërkon ti prej tyre shpërblim dhe janë të rënduar me tatim?
A mos po disponojnë me të padukshmen dhe mos po shkruajnë?
Apo dëshirojnë ndonjë kurthë? Por në kurthë do të zihen mua ta që nuk besojnë!
A kanë ata tjetër Zot veç All-llahut? Qoftë lartësuar All-llahu nga ata që ia bëjnë shok!
Dhe sikur të shihnin se po bjen një copë qielli, do të thonin: “Re të dendura”!
Prandaj lëshoi deri sa të ballafaqohen me Ditën kur do të shtangen,
Me ditën kur dredhitë e tyre aspak nuk do t’u bëjnë dobi dhe nuk do të ndihmohen.
Pa dyshim ata të cilët kanë bërë mizori, kanë dënim përveç atij (të kësaj bote), por shumcia sish nuk e dinë.
Andaj duro e prit gjykimin e Zotit tënd, Ne të kemi parasysh dhe lavdëro e madhëro Zotin tënd kur të ngrihesh,
Edhe natën. Por ta madhërosh edhe kur humbin yjtë!
