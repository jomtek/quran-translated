یہ آپس میں کاہے کی پوچھ گچھ کررہے ہیں
بڑی خبر کی
جس میں وہ کئی راہ ہیں
ہاں ہاں اب جائیں گے،
پھر ہاں ہاں جان جائیں گے
کیا ہم نے زمین کو بچھونا نہ کیا
اور پہاڑوں کو میخیں
اور تمہیں جوڑے بنایا
اور تمہاری نیند کو آرام کیا
اور رات کو پردہ پوش کیا
اور دن کو روزگار کے لیے بنایا
اور تمہارے اوپر سات مضبوط چنائیاں چنیں (تعمیر کیں)
اور ان میں ایک نہایت چمکتا چراغ رکھا
اور پھر بدلیوں سے زور کا پانی اتارا،
کہ اس سے پیدا فرمائیں اناج اور سبزہ،
اور گھنے باغ
بیشک فیصلہ کا دن ٹھہرا ہوا وقت ہے،
جس دن صور پھونکا جائے گا تو تم چلے آؤ گے فوجوں کی فوجیں،
اور آسمان کھولا جائے گا کہ دروازے ہوجائے گا
اور پہاڑ چلائے جائیں گے کہ ہوجائیں گے جیسے چمکتا ریتا دور سے پانی کا دھوکا دیتا،
بیشک جہنم تاک میں ہے،
سرکشوں کا ٹھکانا،
اس میں قرنوں (مدتوں) رہیں گے
اس میں کسی طرح کی ٹھنڈک کا مزہ نہ پائیں گے اور نہ کچھ پینے کو،
مگر کھولتا پانی اور دوزخیوں کا جلتا پیپ،
جیسے کو تیسا بدلہ
بیشک انہیں حساب کا خوف نہ تھا
اور انہوں نے ہماری آیتیں حد بھر جھٹلائیں،
اور ہم نے ہر چیز لکھ کر شمار کر رکھی ہے
اب چکھو کہ ہم تمہیں نہ بڑھائیں گے مگر عذاب،
بیشک ڈر والوں کو کامیابی کی جگہ ہے
باغ ہیں اور انگور،
اور اٹھتے جوبن والیاں ایک عمر کی،
اور چھلکتا جام
جس میں نہ کوئی بیہودہ بات سنیں نہ جھٹلانا
صلہ تمہارے رب کی طرف سے نہایت کافی عطا،
وہ جو رب ہے آسمانوں کا اور زمین کا اور جو کچھ ان کے درمیان ہے رحمن کہ اس سے بات کرنے کا اختیار نہ رکھیں گے
جس دن جبریل کھڑا ہوگا اور سب فرشتے پرا باندھے (صفیں بنائے) کوئی نہ بول سکے گا مگر جسے رحمن نے اذن دیا اور اس نے ٹھیک بات کہی
وہ سچا دن ہے اب جو چاہے اپنے رب کی طرف راہ بنالے
ہم تمہیں ایک عذاب سے ڈراتے ہیں کہ نزدیک آگیا جس دن آدمی دیکھے گا جو کچھ اس کے ہاتھوں نے آگے بھیجا اور کافر کہے گا ہائے میں کسی طرح خاک ہوجاتا
