قسم ان کی جو بکھیر کر اڑانے والیاں
پھر بوجھ اٹھانے والیاں
پھر نرم چلنے والیاں
پھر حکم سے بانٹنے والیاں
بیشک جس بات کا تمہیں وعدہ دیا جاتا ہے ضروری سچ ہے،
اور بیشک انصاف ضرور ہونا
آرائش والے آسمان کی قسم
تم مختلف بات میں ہو
اس قرآن سے وہی اوندھا کیا جاتا ہے جس کی قسمت ہی میں اوندھایا جانا ہو
مارے جایں دل سے تراشنے والے
جو نشے میں بھولے ہوئے ہیں
پوچھتے ہیں انصاف کا دن کب ہوگا
اس دن ہوگا جس دن وہ آگ پر تپائے جائیں گے
اور فرمایا جائے گا چکھو اپنا تپنا، یہ ہے وہ جس کی تمہیں جلدی تھی
بیشک پرہیزگار باغوں اور چشموں میں ہیں
اپنے رب کی عطائیں لیتے ہوئے، بیشک وہ اس سے پہلے نیکو کار تھے،
وہ رات میں کم سویا کرتے
اور پچھلی رات استغفار کرتے
اور ان کے مالوں میں حق تھا منگتا اور بے نصیب کا
اور زمین میں نشانیاں ہیں یقین والوں کو
اور خود تم میں تو کیا تمہیں سوجھتا نہیں،
اور آسمان میں تمہارا رزق ہے اور جو تمہیں وعدہ دیا جاتا ہے
تو آسمان اور زمین کے رب کی قسم بیشک یہ قرآن حق ہے ویسی ہی زبان میں جو تم بولتے ہو،
اے محبوب! کیا تمہارے پاس ابراہیم کے معزز مہمانوں کی خبر آئی
جب وہ اس کے پاس آکر بولے سلام کہا، سلام ناشناسا لوگ ہیں
پھر اپنے گھر گیا تو ایک فربہ بچھڑا لے آیا
پھر اسے ان کے پاس رکھا کہا کیا تم کھاتے نہیں،
تو اپنے جی میں ان سے ڈرنے لگا وہ بولے ڈریے نہیں اور اسے ایک علم والے لڑکے کی بشارت دی،
اس پر اس کی بی بی چلاتی آئی پھر اپنا ماتھا ٹھونکا اور بولی کیا بڑھیا بانجھ
انہوں نے کہا تمہارے رب نے یونہی فرمادیا، اور وہی حکیم دانا ہے،
ابراہیم نے فرمایا تو اے فرشتو! تم کس کام سے آئے
بولے ہم ایک مجرم قوم کی طرف بھیجے گئے ہیں
کہ ان پر گارے کے بنائے ہوئے پتھر چھوڑیں،
جو تمہارے رب کے پاس حد سے بڑھنے والوں کے لیے نشان کیے رکھے ہیں
تو ہم نے اس شہر میں جو ایمان والے تھے نکال لیے،
تو ہم نے وہاں ایک ہی گھر مسلمان پایا
اور ہم نے اس میں نشانی باقی رکھی ان کے لیے جو دردناک عذاب سے ڈرتے ہیں
اور موسیٰ میں جب ہم نے اسے روشن سند لے کر فرعون کے پاس بھیجا
تو اپنے لشکر سمیت پھر گیا اورت بولا جادوگر ہے یا دیوانہ،
تو ہم نے اسے اور اس کے لشکر کو پکڑ کر دریا میں ڈال دیا اس حال میں کہ وہ اپنے آپ کو ملامت کررہا تھا
اور عاد میں جب ہم نے ان پر خشک آندھی بھیجی
جس چیز پر گزرتی اسے گلی ہوئی چیز کی طرح چھوڑتی
اور ثمود میں جب ان سے فرمایا گیا ایک وقت تک برت لو
تو انہوں نے اپنے رب کے حکم سے سرکشی کی تو ان کی آنکھوں کے سامنے انہیں کڑک نے آلیا
تو وہ نہ کھڑے ہوسکے اور نہ وہ بدلہ لے سکتے تھے،
اور ان سے پہلے قوم نوح کو ہلاک فرمایا، بیشک وہ فاسق لوگ تھے،
اور آسمان کو ہم نے ہاتھوں سے بنایا اور بیشک ہم وسعت دینے والے ہیں
اور زمین کو ہم نے فرش کیا تو ہم کیا ہی اچھے بچھالے والے،
اور ہم نے ہر چیز کے دو جوڑ بنائے کہ تم دھیان کرو
تو اللہ کی طرف بھاگو بیشک میں اس کی طرف سے تمہارے لیے صریح ڈر سنانے والا ہوں،
اور اللہ کے ساتھ اور معبود نہ ٹھہراؤ، بیشک میں اس کی طرف سے تمہارے لیے صریح ڈر سنانے والا ہوں،
یونہی جب ان سے اگلوں کے پاس کوئی رسول تشریف لایا تو یہی بولے کہ جادوگر ہے یا دیوانہ،
کیا آپس میں ایک دوسرے کو یہ بات کہہ مرے ہیں بلکہ وہ سرکش لوگ ہیں
تو اے محبوب! تم ان سے منہ پھیر لو تو تم پر کچھ الزام نہیں
اور سمجھاؤ کہ سمجھانا مسلمانوں کو فائدہ دیتا ہے،
اور میں نے جن اور آدمی اتنے ہی لیے بنائے کہ میری بندگی کریں
میں ان سے کچھ رزق نہیں مانگتا اور نہ یہ چاہتا ہوں کہ وہ مجھے کھانا دیں
بیشک اللہ ہی بڑا رزق دینے والا قوت والا قدرت والا ہے
تو بیشک ان ظالموں کے لیے عذاب کی ایک باری ہے جیسے ان کے ساتھ والوں کے لیے ایک باری تھی تو مجھ سے جلدی نہ کریں
تو کافروں کی خرابی ہے ان کے اس دن سے جس کا وعدہ دیے جاتے ہیں
