نہیں، میں قسم کھاتا ہوں قیامت کے دن کی
اور نہیں، میں قسم کھاتا ہوں ملامت کرنے والے نفس کی
کیا انسان یہ سمجھ رہا ہے کہ ہم اُس کی ہڈیوں کو جمع نہ کر سکیں گے؟
ہم تو اس کی انگلیوں کی پور پور تک ٹھیک بنا دینے پر قادر ہیں
مگر انسان چاہتا یہ ہے کہ آگے بھی بد اعمالیاں کرتا رہے
پوچھتا ہے "آخر کب آنا ہے وہ قیامت کا دن؟"
پھر جب دیدے پتھرا جائیں گے
اور چاند بے نور ہو جائیگا
اور چاند سورج ملا کر ایک کر دیے جائیں گے
اُس وقت یہی انسان کہے گا "کہاں بھاگ کر جاؤں؟"
ہرگز نہیں، وہاں کوئی جائے پناہ نہ ہوگی
اُس روز تیرے رب ہی کے سامنے جا کر ٹھیرنا ہوگا
اُس روز انسان کو اس کا سب اگلا پچھلا کیا کرایا بتا دیا جائے گا
بلکہ انسان خود ہی اپنے آپ کو خوب جانتا ہے
چاہے وہ کتنی ہی معذرتیں پیش کرے
اے نبیؐ، اِس وحی کو جلدی جلدی یاد کرنے کے لیے اپنی زبان کو حرکت نہ دو
اِس کو یاد کرا دینا اور پڑھوا دینا ہمارے ذمہ ہے
لہٰذا جب ہم اِسے پڑھ رہے ہوں اُس وقت تم اِس کی قرات کو غور سے سنتے رہو
پھر اس کا مطلب سمجھا دینا بھی ہمارے ذمہ ہے
ہرگز نہیں، اصل بات یہ ہے کہ تم لوگ جلدی حاصل ہونے والی چیز (یعنی دنیا) سے محبت رکھتے ہو
اور آخرت کو چھوڑ دیتے ہو
اُس روز کچھ چہرے تر و تازہ ہونگے
اپنے رب کی طرف دیکھ رہے ہونگے
اور کچھ چہرے اداس ہوں گے
اور سمجھ رہے ہوں گے کہ اُن کے ساتھ کمر توڑ برتاؤ ہونے والا ہے
ہرگز نہیں، جب جان حلق تک پہنچ جائے گی
اور کہا جائے گا کہ ہے کوئی جھاڑ پھونک کرنے والا
اور آدمی سمجھ لے گا کہ یہ دنیا سے جدائی کا وقت ہے
اور پنڈلی سے پنڈلی جڑ جائے گی
وہ دن ہوگا تیرے رب کی طرف روانگی کا
مگر اُس نے نہ سچ مانا، اور نہ نماز پڑھی
بلکہ جھٹلایا اور پلٹ گیا
پھر اکڑتا ہوا اپنے گھر والوں کی طرف چل دیا
یہ روش تیرے ہی لیے سزاوار ہے اور تجھی کو زیب دیتی ہے
ہاں یہ روش تیرے ہی لیے سزاوار ہے اور تجھی کو زیب دیتی ہے
کیا انسان نے یہ سمجھ رکھا ہے کہ وہ یونہی مہمل چھوڑ دیا جائے گا؟
کیا وہ ایک حقیر پانی کا نطفہ نہ تھا جو (رحم مادر میں) ٹپکایا جاتا ہے؟
پھر وہ ایک لوتھڑا بنا، پھر اللہ نے اس کا جسم بنایا اور اس کے اعضا درست کیے
پھر اس سے مرد اور عورت کی دو قسمیں بنائیں
کیا وہ اِس پر قادر نہیں ہے کہ مرنے والوں کو پھر زندہ کر دے؟
