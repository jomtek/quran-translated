О, ти, който се обвиваш [в своите одежди],
стани и предупреждавай,
и твоя Господ възвеличавай,
и дрехите си почиствай,
и скверността отбягвай,
и давайки, не се стреми да получиш вповече,
и в името на твоя Господ бъди търпелив!
И когато се протръби с Рога,
тогава този Ден ще е тежък Ден,
за неверниците - нелек.
Остави на Мен онзи, когото сътворих самотен
и комуто отредих голямо богатство,
и синове до него,
и всичко му улесних!
А после той ламти да му надбавя.
Ала не! Пред Нашите знамения той упорства.
Ще го подложа на непоносимо мъчение.
Размисли той и прецени,
и - проклет да е! - как прецени!
И отново - проклет да е! - как прецени!
После погледна.
После се намръщи и навъси.
После се отвърна и се възгордя.
И рече: “Това е само разпространена магия.
Това е само хорска реч.”
Ще го пека Аз в Преизподнята.
И откъде да знаеш ти какво е Преизподнята?
Тя нищо не оставя и не пощадява -
обгаря кожата.
Пазят я деветнадесет [ангели].
И сторихме пазители на Огъня само ангели, и сторихме броя им единствено за изпитание на неверниците, за да се убедят дарените с Писанието и да се усили вярата на повярвалите, и да не се съмняват дарените с Писанието и вярващите, и за да кажат онези, в чии
Ала не! Кълна се в луната
и в нощта, когато отминава,
и в утрото, когато засиява!
Този [Огън] е едно от великите изпитания
предупреждение за хората,
за всеки от вас, който пожелае да напредва или да изостава.
Всеки е заложник на онова, което е придобил,
освен владелците на десницата.
В градини те ще разпитват
за престъпниците.
“Какво ви отведе в Преизподнята?”
Ще рекат: “Ние не бяхме сред отслужващите молитвата
и не хранехме нуждаещия се,
и затъвахме в празнословие със затъващите,
и взимахме за лъжа Съдния ден,
докато ни застигна смъртта.”
Затова не ще им помогне ничие застъпничество.
Какво им е, защо се отдръпват от напомнянето,
сякаш са подплашени диви магарета,
бягащи от лъв?
И всеки от тях иска да му се даде разясняващата книга.
Ала не! Те не се страхуват от отвъдния живот.
Ала не! Той [- Коранът] е поучение.
И който пожелае, ще се поучи.
И не се поучават, без Аллах да пожелае. Той е Достойният да се боят от Него и е Достойният да опрости.
