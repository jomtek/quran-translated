Кълна се в Планината
и в Книгата, написана
на разгънат свитък,
и в посещавания Дом,
и във въздигнатия [небесен] свод,
и в препълненото море -
мъчението на твоя Господ ще настъпи!
Никой не ще го отблъсне
в Деня, когато небето бурно се завърти
и планините силно се разместят.
Горко в този Ден за отричащите,
които в празнословие се забавляват!
В Деня, когато ще бъдат подкарани към огъня на Ада:
“Това е Огънят, който взимахте за лъжа.
Магия ли е това, или не съзирате?
Горете там и да търпите, и да не търпите, все едно е за вас! Ще ви се въздаде само за вашите дела!”
Богобоязливите ще са в градини и в блаженство,
радостни с онова, което им е дарил техният Господ и ги е предпазил техният Господ от мъчението на Ада.
Яжте и пийте със здраве за онова, което сте вършили!
Облегнати на подредени престоли... И ще им дадем за съпруги хубавици с големи очи.
Към онези, които вярват и тяхното потомство ги последва с вяра - ще присъединим към тях потомството им и не ще отнемем нищо от делата им. Всеки човек ще отговаря за делата си.
И ще им дарим в изобилие плодове и месо, каквито пожелаят.
Ще си подават там един на друг чаша, от която не ще има нито празнословие, нито подбуда към грях.
И ще им прислужват юноши, които сякаш са скрити бисери.
И ще се обръщат един към друг, разпитвайки се.
Ще рекат: “Бояхме се [от Аллах] и преди, когато бяхме сред своите роднини.
Но Аллах ни облагодетелства и ни опази от изгарящото мъчение.
Ние Го зовяхме и преди. Той е Владетеля на доброто, Милосърдния.”
И поучавай [о, Мухаммад]! Ти не си - по милост от твоя Господ - нито гадател, нито луд.
Или казват: “Ти си поет! Изчакваме превратностите на съдбата.”
Кажи: “Чакайте! И аз чакам с вас.”
Нима умовете им повеляват това, или са престъпващи хора?
Или искат да кажат: “Сам си го е съчинил!” Не, те не вярват.
Нека донесат слово, подобно на него, ако казват истината!
Нима бяха сътворени от нищо, или те са творците?
Или те сътвориха небесата и земята? Не, ала не се убеждават.
Или при тях са съкровищниците на твоя Господ, или те са властващите?
Или имат стълба, от която подслушват? Тогава нека този от тях, който е чул нещо, да донесе явен довод!
Или за Него са дъщерите, а за вас - синовете?
Или искаш отплата от тях [о, Мухаммад], та са обременени от дълг?
Или при тях е неведомото и те записват?
Или кроят хитрина? Ала онези, които не вярват, те ще са надхитрените.
Или имат друг бог освен Аллах? Пречист е Аллах от онова, с което Го съдружават!
И дори да видят отломък, падащ от небето, казват: “Скупчени облаци.”
Остави ги, докато срещнат своя Ден, когато ще бъдат поразени от мълнията!
Деня, когато нито хитрината им ще ги избави, нито ще им се помогне.
А за угнетителите има и друго мъчение освен това, ала повечето от тях не знаят.
И бъди търпелив пред повелята на своя Господ! Ти наистина си пред Очите Ни. И прославяй своя Господ с възхвала, когато ставаш!
И нощем Го прославяй, и при скриването на звездите!
