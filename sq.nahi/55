Bamirësi i Gjithmbarshëm,
ua ka mësuar Kur’anin,
ka krijuar njeriun,
ia ka mësuar të shprehurit (e mendimeve dhe ndjenjave).
Dielli dhe Hëna (lëvizin) sipas llogarisë (rrugës) së caktuar,
edhe bimët (e imëta) dhe drunjt i përulen (Perëndisë),
e qiellin e ka ngritur dhe ka vënë masë (drejtësinë),
për të mos kaluar (kufirin) në matje –
dhe matni drejt e mos mungoni në teresi!
Tokën e ka bërë (shtruar) për krijesa,
në të ka pemë të llojllojshme dhe hurme me frute (në gëzhojë),
dhe drithëra me gjethe dhe bimë me erë të mirë, -
e, cilat dhunti të Zotit tuaj (o njerëz dhe xhindë) po i përgënjeshtroni (mohoni)?!
Ai e krijoi njeriun prej baltës së thatë, ashtu siç është vorba e pjekur,
e xhindët i krijoi prej flakës së zjarrit –
e, cilat dhunti të Zotit tuaj po i përgënjeshtroni?!
(Ai është) Zoti i dy lindjee dhe i dy perëndimeve (dy solsticeve),
e, cilat dhunti të Zotit tuaj po i përgënjeshtroni?!
I ka lëshuar dy dete që të takohen,
e, në mes tyre ka stom (pengesë), andaj njëri nuk e mbizotëron tjetrin (nuk përzihen) –
e, cilat dhunti të Zotit tuaj po i përgënjeshtroni?!
Prej tyre nxirren margaritarë dhe korale (merxhanë) –
e, cilat dhunti të Zotit tuaj po i përgënjeshtroni?!
Atij i përkasin edhe anijet që lundrojnë nëpër dete dhe krijonë dallgë si malet,
e, cilat dhunti të Zotit tuaj po i përgënjeshtroni?!
Çdo gjë që është në Tokë është e kalueshme (do të shkatërrohet),
e mbetet vetëm Zoti yt, i Madhërueshmi dhe Bamirësi –
e, cilat dhunti të Zotit tuaj po i përgënjeshtroni?!
Prej Tij kërkojnë çka ka në qiej dhe në tokë; në çdo moment Ai është në gjendje (të krijojë, të shpërblejë, të zhdukë), -
e, cilat dhunti të Zotit tuaj po i përgënjeshtroni?!
Do t’ju qëllojmë juve (për shpërblim dhe llogari), o ju, dy barrët e Tokës (njerëzit dhe xhindët)?! -
e, cilat dhunti të Zotit tuaj po i përgënjeshtroni?!
O grpe të xhindëve dhe njerëzve, nëse mund të dilni prej kufijve të qiejve dhe të Tokës, dilni, por do të mund të dilni vetëm me fuqi të madhe (e këtë nuk e keni, andaj nuk mund të ikni)!
e, cilat dhunti të Zotit tuaj po i përgënjeshtroni?!
Kundër jush do të dërgohet flaka e zjarrit dhe bakër i shkrirë dhe ju nuk do të mund të mbroheni, -
e, cilat dhunti të Zotit tuaj po i përgënjeshtroni?!
E kur të çahet qielli dhe të bëhet i kuq si trëndafilja dhe si vaji i shkrirë,
e, cilat dhunti të Zotit tuaj po i përgënjeshtroni?!
atë Ditë njerëzit dhe xhindët nuk do të pyetën për mëkatet e tyre, -
e, cilat dhunti të Zotit tuaj po i përgënjeshtroni?!
e mëkatarët atëherë, do të njihen sipas pamjes (së fytyrës së tyre) dhe do të kapen për flokë (kacule) dhe për këmbë.
e, cilat dhunti të Zotit tuaj po i përgënjeshtroni?!
(Atyre u thuhet): “Ja, ky është xhehennemi të cilin e përgënjeshtronin mëkatarët!
Ata do të sillen në mes zjarrit dhe ujit të vëluar ë ka arritur shkallën më të lartë të vëlimit!
e, cilat dhunti të Zotit tuaj po i përgënjeshtroni?!
E, për ata që i druajnë paraqitjes para Zotit të vet, do të kenë dy xhennete,
e, cilat dhunti të Zotit tuaj po i përgënjeshtroni?!
(dy xhennete) me drunj të degëzuar,
e, cilat dhunti të Zotit tuaj po i përgënjeshtroni?!
në të ka burime që rrjedhin
e, cilat dhunti të Zotit tuaj po i përgënjeshtroni?!
në ta – prej çdo lloj peme, ka nga dy lloje, -
e, cilat dhunti të Zotit tuaj po i përgënjeshtroni?!
(ata do të jenë) të mbështetur në shtrojet, astari i të cilave është prej mëndafshi të trashë, e frytet e dy xhenneteve do të jenë të afërta (për t’i kapë me dorë),
e, cilat dhunti të Zotit tuaj po i përgënjeshtroni?!
Në ta, do të jenë ato (virxhëreshat), me sy ulur, të cilat – para tyre, nuk kanë pasur takim as me njerëz as me xhindë,
e, cilat dhunti të Zotit tuaj po i përgënjeshtroni?!
ato do të jenë si rubin (gurë të çmueshëm) dhe merxhanë (korale),
e, cilat dhunti të Zotit tuaj po i përgënjeshtroni?!
Vallë, për veprën e mirë, a ka tjetër shpërblim pos të mirë?!
e, cilat dhunti të Zotit tuaj po i përgënjeshtroni?!
E, nën këto dy (xhennete) janë edye dy xhennete (tjera), -
e, cilat dhunti të Zotit tuaj po i përgënjeshtroni?!
(Këta dy janë) të stolisur me gjelbërim,
e, cilat dhunti të Zotit tuaj po i përgënjeshtroni?!
në to janë dy burime (të përhershme) fiskishë (që hedhin lart ujin),
e, cilat dhunti të Zotit tuaj po i përgënjeshtroni?!
në to ka pemë, hurme dhe shega,
e, cilat dhunti të Zotit tuaj po i përgënjeshtroni?!
në to ka bukuroshe virtytesh të mrekullueshme,
e, cilat dhunti të Zotit tuaj po i përgënjeshtroni?!
hyritë (e xhennetit) të kufizuara më shatorra,
e, cilat dhunti të Zotit tuaj po i përgënjeshtroni?!
të cilat – para tyre, nuk kanë pasur takim as me njerëz as me xhindë, -
e, cilat dhunti të Zotit tuaj po i përgënjeshtroni?!
Ata do të rrinë mbështetur në shtroje të gjelbëra, të mrekullueshme dhe të bukura, -
e, cilat dhunti të Zotit tuaj po i përgënjeshtroni?!
Është i lartësuar emri i Zotit tënd, të Madhërueshëm dhe Bamirës!
