A të ka arritur ty lajmi për fatkeqësinë e kaplueshme (të Kijametit)?
Atë Ditë, fytyrat (e të këqinjve) janë të dëshpëruara,
me punë të vështira e të rraskapitura,
në zjarr të fortë do të digjen,
e do të pinë nga burimet e vluara,
kur tjetër ushqim për ta nuk do të ketë, përpos therrave,
e ky (ushqim), as nuk do t’i trashë as nuk do t’i ngop (nga uria).
Atë Ditë, fytyrat e disave (besimtarëve) do të jenë të gëzuara,
të kënaqura për punët e bëra, -
të vendosura në kopshtin madhështor,
në të cilin nuk do të dëgjojnë fjalë boshe.
Në të ka burime uji – rrjedhëse,
në të ka divane të çmueshme,
dhe kupa të përgatitura,
dhe jastëk të renditur
e shumë qilima të shtruar.
Vallë, a nuk shohin ata se si është krijuar devja
e si është ngritur qielli,
dhe si janë vendosur malet,
dhe si është shtrirë Toka?!
Ti këshillo (njerëzit) – se ti je vetëm këshillues,
ti nuk je mbi ta imponues (sundues)!
E, përveç atyre që shmangën dhe nuk besojnë, -
ata, Perëndia do t’i dënojë me mundimet më të mëdha.
Ata, me të vërtetë, do të kthehen te Ne,
dhe, me të vërtetë, do të japin llogari para Nesh!
