Pasha malin e Turit (Sinajit),
dhe Librin e shkruar në rreshta,
të zhvilluar në lëkurë,
dhe Tempullin plot haxhinj,
dhe kupës së ngritur (të qiellit),
dhe detit të mbushur,
me të vërtetë, dënimi i Zotit tënd, do të ndodhë,
dhe askush nuk mund ta pengojë,
atë Ditë kur qielli do të lëkundet fuqishëm,
e malet të lëkunden me të madhe nga vendi!
Atë Ditë, mjerë për ata që kanë përgënjeshtruar,
që, të zhytur në gënjeshtra, argëtoheshin!
Atë Ditë, kur me forcë do të hidhen në zjarrin e xhehennemit.
(U thuhet atyre): “Ky është zjarri që e keni përgënjeshtruar,
pra, a është kjo magji, apo ju nuk shihni?
Përcëllohuni në të; e, duroni apo mos duroni, njësoj është për ju, - ky është ndëshkimi juaj vetëm për atë që keni bërë”.
Me të vërtetë, ata që kanë besuar do të gjenden në kopshtet e xhennetit dhe lumturi,
duke u kënaqur me atë që u ka dhënë Zoti i tyre, i ka ruajtur ata Zoti i tyre prej dënimit të skëterrës.
(Atyre u thuhet): “Hani e pni me kënaqësi, për atë që keni punuar!”
Të mbështetur në divane (kanape) të renditura, do t’i martojmë ata me hyrie, sysh të bukur.
E, ata që kanë besuar dhe u shkojnë pas pasardhësit e tyre në besim, do t’ju bashkojmë pasardhësit e tyre dhe nuk do t’ju pakësojmë asgjë nga veprat e tyre – çdo njeri është peng (përgjegjës) për atë që ka punuar –
dhe do t’ju zgjërojmë dhuntitë atyre me pemë dhe mish që ju ka ënda;
në të (xhennet) ia zgjasin njëri-tjetrit gotat e mbushura, aty nuk do të ketë biseda të kota, as mëkate, -
e, do të sillen rreth tyre shërbyes (gilmanët) djelmosha të ngjashëm me margaritarin e ruajtur,
dhe njëri-tjetrit i drejtohen duke e pyetur,
e do të thonë: “Ne, më parë – në familjet tona jemi frikësuar (nga dënimi),
e, Perëndia na ka dhuruar mëshirë dhe na ka ruajtur nga dënimi i rëndë (i frumës helmuese).
Ne, më parë (në jetën tokësore) e kemi adhuruar Atë, Ai, me të vërtetë, është bamirës dhe mëshirues”.
Andaj, këshillo ti (o Muhammed), se ti, me dhuntinë (profetninë) e Zotit tënd, nuk je as fallxhi as i çmendur.
Ose të thonë ata: “(Ai – Muhammedi është) vjershtar, të presim derisa ta zhdukë vdekja”.
Thuaju (atyre): “Pritni, se, me të vërtetë, edhe unë jam nga ata që presin!”
A mos u vie atyre kjo nga mendja e tyre, apo ata janë popull kryeneç (që e kanë kaluar kufirin)?
Apo thonë: “Ai e ka trilluar atë (Kur’anin)”. – Jo, por ata nuk besojnë;
andaj, le ta sjellin ata një fjalim të ngjashëm me të, nëse thonë të vërtetën!
A mos vallë, ata janë krijuar pa Krijues, apo mos janë ata krijues të vetvetes?!
A mos vallë ata kanë krijuar qiejt dhe Tokën?! Jo, por ata nuk duan të besojnë.
Vallë, a mos në ta është thesari i Zotit tënd, ose, vallë ata sundojnë?
Vallë, a mos kanë shkallë (me të cilat ngjiten lart) e përgjojnë?! E, le të sjell (ai) përgjuesi i tyre argument të qartë!
Apo, për Te janë vajzat, e për ju djemtë?!
Vallë a mos kërkon ti prej tyre shpërblim, e që ata të jenë të ngarkuar me këtë?!
Ose, a mos tek ata është sekreti, e ata e përshkruajnë?!
Apo dëshirojnë ngatërresë, e vetëm mohuesit do të jenë të ngatërruar?
Ose ata kanë zot (tjetër) pos Perëndisë? Perëndia është i Lartësuar mbi atë çka i përshkruajnë Atij!
Dhe, sikur të shihni se po bie një copë nga qielli, do të thoshin: “Retë e grumbulluara!”
E, lëri ata, derisa të mos takohen me Ditën në të cilën do të shkatërrohen.
Ditën në të cilën, dinakëritë e tyre nu do t’u bëjnë dobi asgjë dhe kur ata nuk do t’i ndihmojë askush.
E, me të vërtetë, për zullumqarët ka edhe dënim tjetër pos këtij; por (këtë) shumica e tyre nuk e dijnë.
E, ti duro për Vendimin e Zotit tënd! Me të vërtetë, ti je nën mbrojtjen Tonë; dhe lavdëroje duke e falenderuar Zotin tënd kur të ngritesh,
dhe, madhëroje Ate edhe natën edhe pas perëndimit të yjeve!
