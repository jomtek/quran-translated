Ne e kemi dërguar Nuhun te populli i tij: “Paralajmëro popullin tënd para se t’i arrijë dënimi i dhembshëm!”
Ai tha: “O populli im, unë, me të vërtetë, jam për ju paralajmërues i qartë;
që t’i luteni Perëndisë dhe t’i ruheni (kundërshtimit) të Atij dhe që të më dëgjoni mua,
Ai ju falë mëkatet tuaja dhe do t’ju lërë të jetoni deri në çastin e caktuar, e kur t’ju vije çasti i caktuar i Perëndisë, me të vërtetë, ai nuk shtyhet; ta dini ju”.
Ai tha: “O Zoti im, unë, me te vërtetë, e thirra popullin tim natë e ditë,
por thirrja ime (nuk solli dobi, por) shkaktoi largim edhe më të madh.
E, sa herë që i thërrita (unë) ata (në punë të mbarë), për t’i falur Ti, ata i shtinin gishtërinjtë në veshët e tyre dhe mbuloheshin me petkat e tyre (për të mos më parë) – ishin këmbëngulës dhe shumë mendjemëdhenj.
Pastaj, i thirra haptazi (me zë edhe më të lartë),
e mandej ua shpalla publikisht atë, si dhe në besim u përshpërita (i thirra në të gjitha format).
Dhe ju thashë: Kërkoni falje nga Perëndia i jua, sepse, me të vërtetë, Ai është falës, i madh;
Ai do t’ju dërgojë juve shi të bollshëm,
dhe do t’ju ndihmojë me pasuri dhe me fëmijë, dhe për ju do të krijojë kopshtije dhe për ju do të krijojë lumenj.
Përse nuk i frikoheni madhërisë së Perëndisë,
e, Ai ju ka krijuar me forma (faza) të ndryshme?!
A nuk po shihni se si Perëndia i ka krijuar shtatë qiejt – palë-palë (kat-kat),
dhe në ta e ka bërë Hënën dritë, kurse Diellin e ka bërë fener (ndriçues)?
Perëndia ju ka krijuar nga toka (dheu), ashtu si bimët,
pastaj ju kthen te ajo dhe prej saj sërish do t’ju nxjerrë.
Perëndia për ju Tokën e ka bërë shtrojë,
që të ecni nëpër të, nëpër rrugët e gjera?”
Nuhu tha: “O Zoti im, ata më kundërshtuan mua dhe u dhanë pas atyre, pasuria dhe fëmijët e të cilëve nuk kanë sjellë gjë tjetër, pos shkatërrimt,
dhe trilluan trillime të mëdha (kundër Nuhut)
dhe kanë thënë (populli i Nuhut): Mos i lini kurrsesi zotrat tuaja, mos e lini kurrsesi as Veddin, as Suvain, as Jeguthin, as Jeukin, as Nesrin’!
E, këta idhujë kanë mashtruar shumë (njerëz); e ti (keqbërësve), mos u smadho asgjë, përpos humbjes!”
Për shkak të mëkateve të tyre, ata janë përmbytur, e janë hedhur në zjarr dhe ata nuk kanë gjetur mbrojtës tjetër për vete, përveç Perëndisë.
Dhe Nuhu tha: “O Zoti im, mos lë të qarkullojë në faqe të dheut asnjë mohues,
sepse, me të vërtetë, nëse Ti i lë, ata – do t’i shpien në humbje robërit e Tu dhe do tëlindin vetëm mëkatarë dhe jobesimtarë!
O Zoti im, falmë mua dhe prindërit e mi, dhe ata të cilët hynë në shtëpinë time si besimtarë, dhe besimtarët e besimtaret, ndërsa zullumqarëve shtoju vetëm shkatërrimin!
