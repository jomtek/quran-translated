Tako mi zore,
I deset noći,
I parnog i neparnog,
I noći kad odlazi!
Da li je u tome zakletva za posjednika razuma?
Zar nisi vidio kako je postupio Gospodar tvoj sa Adom,
Iremom punim stubišta,
Kojima nisu stvoreni slični u zemljama?
I Semudom, koji su klesali stijene u dolini,
I faraonom, posjednikom kolčeva? -
Koji su prevršili u zemljama,
Te namnožili u njima fesad,
Pa je Gospodar tvoj pustio na njih bič kazne.
Uistinu, Gospodar tvoj je u zasjedi.
Pa što se tiče čovjeka, kad ga iskušava Gospodar njegov, pa mu ukaže čast i podari mu blagodat, tad kaže: "Gospodar moj mi ukaza čast!"
A kad ga iskušava, pa mu uskrati opskrbu njegovu, tad kaže: "Gospodar moj me prezreo!"
Nikako! Naprotiv! Ne ukazujete čast siročetu,
I ne podstičete hranjenju siromaha,
I nasljedstvo jedete žderačkom pohlepom,
I volite bogatstvo ljubavlju neizmjernom.
Nikako! Kad se zdrobi Zemlja, u mrvice, komadiće,
I dođe Gospodar tvoj i meleci red do reda,
I prinese se Tog dana Džehennem -Tog dana sjećat će se čovjek - a čemu mu sjećanje -
Govorit će: "O da sam (što) unaprijed poslao za život svoj!"
Pa Tog dana neće kazniti kaznom Njegovom niko,
Niti će vezati vezom Njegovom iko (kao On)!
O dušo smirena!
Vrati se Gospodaru svom zadovoljna, zadovoljavajuća,
Pa uđi među robove Moje,
I uđi u Džennet Moj!
