Na gwałtownie rozpraszające
I na niosące brzemię,
I na płynące z lekkością,
I na rozdzielające rozkazy!
Zaprawdę, to, co wam zostało obiecane, jest prawdziwe!
Zaprawdę, Sąd z pewnością nadejdzie!
I na niebo posiadające szlaki gwiezdne!
Zaprawdę, różnicie się w mowie!
Odwrócony został od tego ten, kto dał się odwrócić.
Niech zginą kłamcy,
Którzy w swoim zamęcie są beztroscy!
Oni pytają: "Kiedyż nadejdzie Dzień Sądu?"
W Dniu, kiedy oni będą wystawieni na ogień:
"Zakosztujcie waszego doświadczenia! To jest to, co staraliście się przyśpieszyć!
Zaprawdę, bogobojni będą przebywać wśród ogrodów i źródeł,
Przyjmując to, co dał im Pan. Oni byli przedtem wśród czyniących dobro.
Oni mało sypiali nocą.
I o świcie prosili Boga o przebaczenie.
W ich majątku mieli odpowiedni udział żebrak i nędzarz.
Na ziemi są znaki dla tych, którzy są przekonani o prawdzie.
I są w waszych duszach. Czy wy nie widzicie?
W niebie jest wasze zaopatrzenie i to, co wam zostało obiecane.
Na Pana nieba i ziemi! Zaprawdę, to jest tak prawdziwe, jak to, że mówicie.
Czy doszło do ciebie opowiadanie o gościach Abrahama, uszanowanych?
Kiedy oni weszli do niego i powiedzieli: "Pokój!", on odparł: "Pokój, nieznani ludzie!"
I poszedł do swojej rodziny, i przyniósł tłustego cielaka;
I podał im go, mówiąc: "Czyż nie będziecie jedli?"
I odczuł przed nimi pewną obawę. Oni powiedzieli: "Nie obawiaj się!" - i obwieścili mu radosną wieść o mądrym chłopcu.
Wtedy przyszła jego żona z krzykiem, biła się po twarzy i mówiła "Stara kobieta, bezpłodna!"
I rzekli: "Tak powiedział twój Pan. Zaprawdę, On jest Mądry, Wszechwiedzący!"
Abraham powiedział: "Jaka jest wasza sprawa, o wysłannicy?"
Odparli: "Zostaliśmy wysłani do ludu grzeszników,
Aby rzucić na nich kamienie z gliny,
Oznakowane u twego Pana dla ludzi występnych."
Przeto wyprowadziliśmy tych spośród wiernych, którzy się w tym mieście znajdowali.
Lecz znaleźliśmy tam tylko jeden dom takich, którzy się poddali całkowicie.
I zostawiliśmy w tym mieście znak dla tych, którzy się obawiają kary bolesnej.
... i o Mojżeszu? Oto wysłaliśmy go do Faraona, dając mu władzę jasną.
Lecz on odwrócił się, pewny swojej potęgi, i powiedział: Czarownik albo opętany!"
Wtedy pochwyciliśmy go wraz z jego wojskami i wrzuciliśmy ich w otchłań morza, bo był on godny nagany.
... i o ludzie Ad? oto posłaliśmy przeciw nim niszczycielski wiatr,
Który wszystko, nad czym przeszedł, zamienił w pył.
... i o ludzie Samud? Oto powiedzieliśmy im: "Używajcie jeszcze przez pewien czas!"
Lecz oni byli dumni wobec rozkazu swego Pana i poraził ich piorun, kiedy mieli otwarte oczy.
I nie mogli ani wstać, ani uzyskać żadnej pomocy.
... a jeszcze wcześniej o Noem? Zaprawdę, oni byli ludem występnym!
A niebo?! Zbudowaliśmy je solidnie - My przecież tworzymy rozległe przestrzenie!
A ziemia?! Rozpostarliśmy ją. I jakże wspaniale wszystko porządkujemy!
Z każdej rzeczy stworzyliśmy parę. Może sobie przypomnicie!
Przeto, uciekajcie się do Boga! Zaprawdę, ja jestem dla was, od Niego, jawnie ostrzegającym!
I nie umieszczajcie razem z Bogiem żadnego innego boga! Zaprawdę, ja jestem dla was od Niego jawnie ostrzegającym!
Podobnie do każdego posłańca przychodzącego do tych ludzi, którzy byli przed nimi, oni mówili: "Czarownik albo opętany!"
Czy oni to sobie kolejno przekazywali? Przeciwnie! To lud buntowniczy!
Odwróć się więc od nich, a nie będziesz ganiony.
I napominaj! bo, zaprawdę, napominanie przynosi korzyść wiernym!
I stworzyłem dżiny i ludzi tylko po to, żeby Mnie czcili.
I nie chcę od nich żadnego zaopatrzenia, i nie chcę, aby Mnie żywili.
Zaprawdę, Bóg jest Dawcą Zaopatrzenia, Posiadającym Siłę, Niewzruszonym!
I, zaprawdę, tym, którzy byli niesprawiedliwi - przypadnie pewien udział, podobny do udziału ich towarzyszy. Niech więc oni nie próbują skłaniać Mnie do pośpiechu!
Biada tym, którzy nie uwierzyli, z powodu Dnia, który im został obiecany!
