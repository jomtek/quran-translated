Quando si fenderà il cielo
e obbedirà al suo Signore e quel che deve fare farà;
quando la terra sarà spianata,
rigetterà quello che ha in seno e si svuoterà
e obbedirà al suo Signore e quel che deve fare farà,
o uomo che aneli al tuo Signore, tu Lo incontrerai.
Quanto a colui che riceverà il suo libro nella mano destra,
gli verrà chiesto conto con indulgenza,
e lietamente ritornerà ai suoi.
Quanto a colui che riceverà il suo libro da dietro le spalle,
invocherà l'annientamento,
e brucerà nella Fiamma!
Si rallegrava in mezzo ai suoi,
e pensava che mai sarebbe ritornato [ad Allah].
Invece sì, in verità il suo Signore lo osservava.
Lo giuro per il crepuscolo,
per la notte e per quello che essa avvolge,
per la luna quando si fa piena:
invero passerete attraverso fasi successive.
Cos' hanno dunque, che non credono
e non si prosternano quando si recita loro il Corano?
I miscredenti invece tacciano di menzogna.
Ma Allah ben conosce quel che celano.
Annuncia loro un doloroso castigo,
eccetto che per coloro che credono e compiono il bene: essi avranno ricompensa inesauribile.
